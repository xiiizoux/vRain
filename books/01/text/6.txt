
詩經集傳卷六@@@@@@宋@朱子@撰

@大雅三。【說見小雅。】

@@文王之什三之一

文王在上。於【音烏。下同】昭於天【葉鐵因反】。周雖舊邦。其命維新。有周不顯。帝命不時【葉上紙反】。文王陟降。在帝左右【叶羽已反】。【○賦也。於。嘆辭。昭。明也。命。天命也。不顯。猶言豈不顯也。帝。上帝也。不時。猶言豈不時也。左右。旁側也。○周公追述文王之德。明周家所以受命而代商者。皆由於此。以戒成王。此章言文王旣沒。而其神在上。昭明于天。是以周邦雖自后稷始封千有餘年。而其受天命。則自今始也。夫文王在上。而昭于天。則其德顯矣。周雖舊邦。而命則新。則其命時矣。故又曰。有周豈不顯乎。帝命豈不時乎。蓋以文王之神在天。一升一降。無時不在上帝之左右。是以子孫蒙其福澤。而君有天下也。春秋傳。天王追命諸侯之詞曰。叔父陟恪在我先王之左右。以佐事上帝。語意與此正相似。或疑恪亦降字之誤。理或然也。】○亹亹【音尾】文王。令聞【音問】不已。陳錫哉周。侯文王孫子【葉奬里反】。文王孫子。本支百世。凡周之士。不顯亦世。【賦也。亹亹。強勉之貌。令聞。善譽也。陳。猶敷也。哉。語辭。侯。維也。本。宗子也。支。庶子也。○文王非有所勉也。純亦不已。而人見其若有所勉耳。其德不已。故今旣沒而其令聞猶不已也。令聞不已。是以上帝敷錫于周。維文王孫子。則使之本宗百世為天子。支庶百世為諸侯。而又及其臣子。使凡周之士。亦世世修德與周匹休焉。】○世之不顯。厥猶翼翼。思皇多士。生此王國【叶于逼反】。王國克生。維周之楨【音貞】。濟濟【上聲】多士。文王以寧。【賦也。猶。謀。翼翼。勉敬也。思。語辭。皇。美。楨。乾也。濟濟。多貌。○此承上章而言。其傳世豈不顯乎。而其謀猷。皆能勉敬如此也。美哉此眾多之賢士。而生於此文王之國也。文王之國。能生此眾多之士。則足以為國之乾。而文王亦賴以為安矣。蓋言文王得人之盛。而宣其傳世之顯也。】○穆穆文王。於緝熈敬止。假【上聲】哉天命。有商孫子。商之孫子。其麗不億。上帝旣命。侯于周服【叶蒲北反】。【○賦也。穆穆。深遠之意。緝。續。熈。明。亦不已之意。止。語辭。假。大。麗。數也。不億。不止於億也。侯。維也。○言穆穆然文王之德。不已其敬如此。是以大命集焉。以有商孫子觀之。則可見矣。蓋商之孫子其數不止於億。然以上帝之命集於文王。而今皆維服於周矣。】○侯服于周。天命靡常。殷士膚敏。祼【音灌】將於京【叶居良反】。厥作祼將。常服黼【音浦】冔【音許】。王之藎【音盡】臣。無念爾祖。【賦也。諸侯之大夫。入天子之國曰某士。則殷士者商孫子之臣屬也。膚。美。敏。疾也。祼。灌鬯也。將。行也。酌而送之也。京。周之京師也。黼。黼裳也。冔。殷冠也。蓋先代之後。統承先王脩其禮物。作賓於王家。時王不敢變焉。而亦所以為戒也。王。指成王也。藎。進也。言其忠愛之篤。進進無已也。無念。猶言豈得無念也。爾祖。文王也。○言商之孫子。而侯服于周。以天命之不可常也。故殷之士。助祭于周京。而服商之服也。於是呼王之藎臣。而告之曰。得無念爾祖文王之德乎。蓋以戒王。而不敢斥言。猶所謂敢告僕夫云爾。劉向曰。孔子論詩。至於殷士膚敏。祼將于京。喟然歎曰。大哉天命。善不可不傳於後嗣。是以富貴無常。蓋傷微子之事周。而痛殷之亡也。】○無念爾祖。聿修厥德。永言配命。自求多福【叶筆力反】。殷之未喪【去聲】師。克配上帝。宜鑒于殷。駿【音峻】命不易【去聲】。【○賦也。聿。發語辭。永。長。配。合也。命。天理也。師。眾也。上帝。天之主宰也。駿。大也。不易。言其難也。○言欲念爾祖。在於自脩其德。而又常自省察。使其所行無不合於天理。則盛大之福。自我致之。有不外求而得矣。又言殷未失天下之時。其德足以配乎上帝矣。今其子孫乃如此。宜以為鑒而自省焉。則知天命之難保矣。大學傳曰。得眾則得國。失眾則失國。此之謂也。】○命之不易。無遏爾躬【叶姑弘反】。宣昭義問。有虞殷自天【葉鐵因反】。上天之載。無聲無臭【葉初尤反】。儀刑文王。萬邦作孚【叶房尤反】。【○賦也。遏。絕。宣。布。昭。明。義。善也。問。聞通。有。又通。虞。度。載。事。儀。象。刑。法。孚。信也。○言天命之不易保。故告之使無若紂之自絕於天。而布明其善譽於天下。又度殷之所以廢興者。而折之於天。然上天之事。無聲無臭。不可得而度也。惟取法於文王。則萬邦作而信之矣。子思子曰。維天之命。於穆不已。蓋曰天之所以為天也。於乎不顯文王之純。蓋曰文王之所以為文也。純亦不已。夫知天之所以為天。又知文王之所以為文。則夫與天同德者。可得而言矣。是詩首言。文王在上。於昭于天。文王陟降。在帝左右。而終之以此。其旨深矣。】

@@文王七章章八句。【東萊呂氏曰。呂氏春秋引此詩。以為周公所作。味其詞意。信非周公不能作也。○今按。此詩一章言文王有顯@@@@】【德。而上帝有成命也。二章言。天命集於文王。則不唯尊榮其身。又使其子孫。百世為天子諸侯也。三章言。命周之福。不唯及其子孫。而又及其群臣@@@@】【之後嗣也。四章言。天命旣絕於商。則不唯誅罰其身。又使其子孫。亦來臣服于周也。五章言。絕商之禍。不唯及其子孫。而又及其群臣之後嗣也。六@@@@】【章言。周之子孫臣庶。當以文王為法。而以商為監也。七章又言。當以商為監。而以文王為法也。其於天人之際。興亡之理。丁寧反複至深切矣。故立@@@@】【之樂官。而因以為天子諸侯朝會之樂。蓋將以戒乎後世之君臣。而又以昭先王之德於天下也。國語以為。兩君相見之樂。特舉其一端而言耳。然@@@@】【此詩之首章。言文王之昭于天。而不言其所以昭。次章言其令聞不已。而不言其所以聞。至於四章。然後所以昭明而不已者。乃可得而見焉。然亦@@@@】【多詠嘆之言。而語其所以為德之實。則不越乎敬之一字而已。然則後章所謂脩厥德而儀刑之者。豈可以他求哉。亦勉於此而已矣。】

明明在下。赫赫在上【叶辰羊反】。天難忱【音諶】斯。不易【去聲】維王。天位殷適【音的】。使不挾【子爕反】四方。【賦也。明明。德之明也。赫赫。命之顯也。忱。信也。不易。難也。天位。天子之位也。殷適。殷之適嗣也。挾。有也。○此亦周公戒成王之詩。將陳文武受命。故先言。在下者有明明之德。則在上者有赫赫之命。達於上下去就無常。此天之所以難忱。而為君之所以不易也。紂居天位為殷嗣。乃使之不得挾四方而有之。蓋以此爾。】○摯【音至】仲氏任【音壬】。自彼殷商。來嫁于周。曰嬪【音貧】于京【叶居良反】。乃及王季。維德之行【葉戶郎反】。大【音泰】任有身【葉戶羊反】。生此文王。【賦也。摯。國名。仲。中女也。任。摯國姓也。殷商。商之諸侯也。嬪。婦也。京。周京也。曰嬪于京。迭言以釋上句之意。猶曰厘降二女于媯汭。嬪于虞也。王季。文王父也。身。懷孕也。○將言文王之聖。而追本其所從來者如此。蓋曰。自其父母而已然矣。】○維此文王。小心翼翼。昭事上帝。聿懷多福【叶筆力反】。厥德不回。以受方國【叶越逼反】。【○賦也。小心翼翼。恭愼之貌。卽前編之所謂敬也。文王之德。於此為盛。昭。明。懷。來。回。邪也。方國。四方來附之國也。】○天監在下。有命旣集【叶昨合反】。文王初載。天作之合。在洽之陽。在渭之涘【音士。叶羽已反】。文王嘉止。大邦有子【葉奬禮反】。【○賦也。監。視。集。就。載。年。合。配也。洽。水名。本在今同州合陽夏陽縣。今流已絕。故去水而加邑。渭水。亦徑此入河也。嘉。婚禮也。大邦。莘國也。子。大姒也。○將言武王伐商之事。故此又推其本而言。天之監照實在於下。其命旣集於周矣。故於文王之初年。而默定其配。所以洽陽渭涘。當文王將婚之期。而大邦有子也。蓋曰。非人之所能為矣。】○大邦有子。俔【牽遍反】天之妹。文定厥祥。親迎【去聲】于渭。造舟為梁。不顯其光。【賦也。俔。磬也。韓詩作磬。說文云。俔。譬也。孔氏曰。如今俗語譬喩物。曰磬作然也。文。禮。祥。吉也。言卜得吉。而以納幣之禮。定其祥也。造。作。梁。橋也。作船於水。比之而加版於其上。以通行者。卽今之浮橋也。傳曰。天子造舟。諸侯維舟。大夫方舟。士特舟。張子曰。造舟為梁。文王所制。而周世遂以為天子之禮也。】○有命自天。命此文王。于周于京【叶居良反】。纘女維莘。長【上聲】子維行【葉戶郎反】。篤生武王。保右【音祐】命爾。爕伐大商【。賦也。纘。繼也。莘。國名。長子。長女。大姒也。行。嫁。篤。厚也。言旣生文王而又生武王也。右。助。爕。和也。○言天旣命文王於周之京矣。而克纘大任之女事者。維此莘國以其長女。來嫁于我也。天又篤厚之。使生武王。保之助之命之。而使之順天命以伐商也。】○殷商之旅。其會如林。矢於牧野。維予侯興【叶音歆】。上帝臨女【音汝】。無貳爾心。【賦也。如林。言眾也。書曰。受率其旅若林。矢。陳也。牧野。在朝歌南七十里。侯。維。貳。疑也。爾。武王也。○此章言武王伐紂之時。紂眾會集如林。以拒武王。而皆陳于牧野。則維我之師。為有興起之勢耳。然眾心猶恐。武王以眾寡之不敵。而有所疑也。故勉之曰。上帝臨女。毋貳爾心。蓋知天命之必然。而贊其決也。然武王非必有所疑也。設言以見眾心之同。非武王之得已耳。】○牧野洋洋。檀車煌煌。駟騵【音元】彭彭【葉鋪郎反】。維師尚父。時維鷹揚。涼【音亮】彼武王。肆伐大商。會朝淸明【叶謨郎反】。【○賦也。洋洋。廣大之貌。檀。堅木。宜為車者也。煌煌。鮮明貌。駵馬白腹曰騵。彭彭。強盛貌。師尚父。太公望。為大師。而號尚父也。鷹揚。如鷹之飛揚而將擊。言其猛也。涼。漢書作亮。佐助也。肆。縱兵也。會朝。會戰之旦也。○此章言武王師眾之盛。將師之賢。伐商以除穢濁。不崇朝。而天下淸明。所以終首章之意也。】

@@大明八章四章章六句。四章章八句。【名義見小旻篇。一章言天命無常。惟德是與。二章言王季大任之德。以及@@@@】【文王。三章言文王之德。四章五章六章言文王大姒之德。以及武王。七章言武王伐紂。八章言武王克商。以終首章之意。其章以六句八句相閒。又@@@@】【國語以此及下篇。皆為兩君相見之樂。說見上篇。】

綿綿瓜瓞【音垤】。民之初生。自土沮【音疽】漆【音七】。古公亶父【音甫】。陶【音桃】復【音福】陶穴【葉戶橘反】。未有家室。【比也。綿綿。不絕貌。大曰瓜。小曰瓞。瓜之近本初生者。常小。其蔓不絕。至末而後大也。民。周人也。自。從。土。地也。沮漆。二水名。在豳地。古公。號也。亶父。名也。或曰。字也。後乃追稱太王焉。陶。窯竃也。復。重窯也。穴。土室也。家。門內之通名也。豳地近西戎而苦寒。故其俗如此。○此亦周公戒成王之詩。追述大王始遷岐周。以開王業。而文王因之以受天命也。此其首章言瓜之先小後大。以比周人始生於漆沮之上。而古公之時。居於窯竃土室之中。其國甚小。至文王而後大也。】○古公亶父。來朝走馬【葉滿補反】。率西水滸【音虎】。至于岐下【叶後五反】。爰及姜女。聿來胥宇。【賦也。朝。早也。走馬。避狄難也。滸。水涯也。漆沮之側也。岐下。岐山之下也。姜女。大王妃也。胥。相。宇。宅也。孟子曰。大王居邠。狄人侵之。事之以皮幣珠玉犬馬。而不得免。乃屬其耆老而告之曰。狄人之所欲者。吾土地也。吾聞之也。君子不以其所以養人者害人。二三子何患乎無君。我將去之。去邠踰梁山。邑于岐山之下居焉。邠人曰。仁人也。不可失也。從之者如歸市。】○周原膴膴【音武】。堇【音謹】荼如飴【音移】。爰始爰謀【葉謀悲反】。爰契【音器】我龜。曰止曰時。築室於茲【葉津之反】。【○賦也。周。地名。在岐山之南。廣平曰原。膴膴。肥美貌。堇。烏頭也。荼。苦菜。蓼屬也。飴。餳也。契。所以然火而灼龜者也。儀禮所謂楚焞是也。或曰。以刀刻龜甲。欲鑽之處也。○言周原土地之美。雖物之苦者亦甘。於是大王始與豳人之從己者謀居之。又契龜而卜之。旣得吉兆乃告其民曰。可以止於是而築室矣。或曰。時。謂土功之時也。】○乃慰乃止。乃左乃右【叶羽已反】。乃疆乃理。乃宣乃畝【葉滿彼反】。自西徂東。周爰執事【葉上止反】。【○賦也。慰。安。止。居也。左右。東西列之也。疆。謂畫其大界。理。謂別其條理也。宣。布散而居也。或曰。導其溝洫也。畝。治其田疇也。自西徂東。自西水滸而徂東也。周。徧也。言靡事不為也。】○乃召司空。乃召司徒。俾立室家【叶古胡反】。其繩則直。縮【音蹜】版以載【叶節力反】。作廟翼翼。【賦也。司空掌營國邑。司徒。掌徒役之事。繩。所以為直。凡營度位處。皆先以繩正之。旣正則束版而築也。縮。束也。載。上下相承也。言以索束版。投土築訖。則升下而上。以相承載也。君子將營宮室。宗廟為先。廄庫為次。居室為後。翼翼。嚴正也。】○救【音倶】之陾陾【音仍】。度【入聲】之薨薨。築之登登。削屢馮馮【音憑】。百堵皆興。鼛【音皐】鼓弗勝。【賦也。救。盛土於器也。陾陾。眾也。度。投土於版也。薨薨。眾聲也。登登。相應聲。削屢。牆成而削治重複也。馮馮。牆堅聲。五版為堵。興。起也。此言治宮室也。鼛鼓。長一丈二尺。以鼓役事弗勝者。言其樂事勸功。鼓不能止也。】○乃立皐門。皐門有伉【音抗。叶苦郎反】。迺立應門。應門將將【音搶】。迺立塚土。戎醜攸行【葉戶郎反】。【○賦也。傳曰。王之郭門曰皐門。伉。高貌。王之正門曰應門。將將。嚴正也。大王之時。未有制度。特作二門。其名如此。及周有天下。遂尊以為天子之門。而諸侯不得立焉。塚土。大社也。亦大王所立。而後因以為天子之制也。戎醜。大眾也。起大事動大眾。必有事乎社而後出。謂之宜。】○肆不殄【音佃】厥慍。亦不隕【音尹】厥問。柞【音昨】棫【音域】拔【音佩】矣。行道兌【葉外反】矣。混【音昆】夷駾【音隊】矣。維其喙【音諱】矣。【賦也。肆。故今也。猶言遂也。承上起下之辭。殄。絕。慍。怒。隕。墜也。問。聞通。謂聲譽也。柞。櫟也。枝長葉盛。叢生有刺。棫。白桵也。小木亦叢生有刺。拔。挺拔而上。不拳曲蒙密也。兌。通也。始通道於柞棫之閒也。駾。突。喙。息也。○言大王雖不能殄絕混夷之慍怒。亦不隕墜己之聲聞。蓋雖聖賢不能必人之不怒己。但不廢其自脩之實耳。然大王始至此岐下之時。林木深阻。人物鮮少。至於其後生齒漸繁。歸附日眾。則木拔道通。混夷畏之。而奔突竄伏。維其喙息而已。言德盛而混夷自服也。蓋已為文王之時矣。】○虞芮質厥成。文王蹶【音愧】厥生【叶桑經反】。予曰有疏附【葉上聲】。予曰有先【上聲】後【上聲。葉下五反】。予曰有奔奏【音走。叶宗五反】。予曰有禦侮。【賦也。虞芮。二國名。質。正。成。平也。傳曰。虞芮之君。相與爭田。久而不平。乃相與朝周入其境。則耕者讓畔。行者讓路。入其邑。男女異路。斑白者不提挈。入其朝。士讓為大夫。大夫讓為卿。二國之君感而相謂曰。我等小人。不可以履君子之境。乃相讓以其所爭田。為閒田而退。天下聞之。而歸者四十餘國。蘇氏曰。虞。在陝之平陸。芮。在同之馮翊。平陸有閒原焉。則虞芮之所讓也。蹶生。未詳其義。或曰。蹶。動而疾也。生。猶起也。予。詩人自予也。率下親上曰疏附。相道前後曰先後。喩德宣譽曰奔奏。武臣折衝曰禦侮。○言混夷旣服。而虞芮來質其訟之成。於是諸侯歸周者眾。而文王由此動其興起之勢。是雖其德之盛。然亦由有此四臣之助而然。故各以予曰起之。其辭繁而不殺者。所以深嘆其得人之盛也。】

@@綿九章章六句。【一章言在豳。二章言至岐。三章言定宅。四章言授田居民。五章言作宗廟。六章言治宮室。七章言作門社。八章言至@@@@】【文王而服混夷。九章遂言文王受命之事。餘說見上篇。】

芃芃【音蓬】棫【音域】樸【音卜】。薪之槱【音酉】之。濟濟【上聲】辟【音璧】王。左右趣【叶此苟反】之。【興也。芃芃。木盛貌。樸。叢生也。言根枝迫迮相附著也。槱。積也。濟濟。容貌之美也。辟。君也。君王謂文王也。○此亦以詠歌文王之德。言芃芃棫樸。則薪之槱之矣。濟濟辟王。則左右趣之矣。蓋德盛而人心歸附趨向之也。】○濟濟辟王。左右奉璋。奉璋峩峩。髦士攸宜【叶牛何反】。【○賦也。半珪曰璋。祭祀之禮。王祼以圭瓚。諸臣助之。亞祼以璋瓚。左右奉之。其判在內。亦有趣向之意。峩峩。盛壯也。髦。俊也。】○淠【音譬】彼涇【音經】舟。烝徒楫【音接。葉籍入反】之。周王于邁。六師及之。【興也。淠。舟行貌。涇。水名。烝。眾。楫。棹。于。往。邁。行也。六師。六軍也。○言淠彼涇舟。則舟中之人。無不楫之。周王于邁。則六師之眾。追而及之。蓋眾歸其德。不令而從也。】○倬【音卓】彼雲漢。為章於天【葉鐵因反】。周王壽考。遐不作人。【興也。倬。大也。雲漢。天河也。在箕斗二星之閒。其長竟天。章。文章也。文王九十七乃終。故言壽考。遐。與何同。作人。謂變化鼓舞之也。】○追【音堆】琢【音卓】其章。金玉其相。勉勉我王。綱紀四方。【興也。追。雕也。金曰雕。玉曰琢。相。質也。勉勉。猶言不已也。凡網罟。張之為網。理之為紀。○追之琢之。則所以美其文者至矣。金之玉之。則所以美其質者至矣。勉勉我王。則所以綱紀乎四方者至矣。】

@@棫樸五章章四句。【此詩前三章。言文王之德。為人所歸。後二章。言文王之德。有以振作綱紀天下之人而人歸之。自此以下至假@@@@】【樂。不知何人所作。疑多出於周公也。】

瞻彼旱麓【音鹿】。榛楛【音戶】濟濟【上聲】。豈弟君子。干祿豈弟。【興也。旱。山名。麓。山足也。榛。似慄而小。楛。似荊而赤。濟濟。眾多也。豈弟。樂易也。君子指文王也。○此亦以詠歌文王之德。言旱山之麓。則榛楛濟濟然矣。豈弟君子。則其干祿也豈弟矣。於祿豈弟。言其於祿之有道。猶曰其爭也君子云爾。】○瑟彼玉瓚【才旱反】。黃流在中。豈弟君子。福祿攸降【叶呼攻反】。【○興也。瑟。縝密貌。玉瓚。圭瓚也。以圭為柄。黃金為勺。靑金為外。而朱其中也。黃流。鬱鬯也。釀秬黍為酒。築鬱金煮而和之。使芬芳條鬯。以瓚酌而祼之也。攸。所。降。下也。○言瑟然之玉瓚。則必有黃流在其中。豈弟之君子。則必有福祿下其躬。明寶器不薦於褻味。而黃流不注於瓦缶。則知盛德必享於祿壽。而福澤不降於淫人矣。】○鳶【音沿】飛戾天【叶鐵因反】。魚躍於淵【叶一均反】。豈弟君子。遐不作人。【興也。鳶。鴟類。戾。至也。李氏曰。抱朴子曰。鳶之在下無力。及至乎上。聳身直翅而已。蓋鳶之飛。全不用力。亦如魚躍怡然自得。而不知其所以然也。遐。何也。○言鳶之飛。則戾于天矣。魚之躍。則出于淵矣。豈弟君子。而何不作人乎。言其必作人也。】○淸酒旣載【叶節力反】。騂【音觪】牡旣備【叶蒲北反】。以享以祀【叶逸織反】。以介景福【叶筆力反】。【○賦也。載。在尊也。備。全具也。承上章言。有豈弟之德。則祭必受福也。】○瑟彼柞棫。民所燎矣。豈弟君子。神所勞【去聲】矣。【興也。瑟。茂密貌。燎。爨也。或曰。熂燎除其旁草。使木茂也。勞。慰撫也。】○莫莫葛藟【音壘】。施【音異】于條枚【音梅】。豈弟君子。求福不回。【興也。莫莫。盛貌。回。邪也。】

@@旱麓六章章四句

思齊【音齋】大任。文王之母。思媚周姜。京室之婦【音阜】。大姒嗣徽音。則百斯男【叶尼心反】。【○賦也。思。語辭。齊。莊。媚。愛也。周姜。大王之妃。大姜也。京。周也。大姒。文王之妃也。徽。美也。百男。舉成數而言其多也。○此詩亦歌文王之德。而推本言之曰。此莊敬之大任。乃文王之母。實能媚於周姜。而稱其為周室之婦。至於大姒。又能繼其美德之音。而子孫眾多。上有聖母。所以成之者遠。內有賢妃所以助之者深也。】○惠於宗公。神罔時怨。神罔時恫【音通】。刑于寡妻。至于兄弟。以御【音迓】于家邦【葉下工反】。【○賦也。惠。順也。宗公。宗廟先公也。恫。痛也。刑。儀法也。寡妻。猶言寡小君也。御。迎也。○言文王順于先公。而鬼神歆之無怨恫者。其儀法。內施於閨門。而至于兄弟。以御于家邦也。孔子曰。家齊而後國治。孟子曰。言舉斯心加諸彼而已。張子曰。言接神人。各得其道也。】○雝雝【音雍】在宮。肅肅在廟【叶音貌】。不顯亦臨。無射【音亦】亦保【叶音鮑】。【○賦也。雝雝。和之至也。肅肅。敬之至也。不顯。幽隱之處也。射。與斁同。厭也。保。猶守也。○言文王在閨門之內。則極其和。在宗廟之中。則極其敬。雖居幽隱。亦常若有臨之者。無厭射。亦常有所守焉。其純亦不已蓋如是。】○肆戎疾不殄。烈假【上聲】不瑕。不聞亦式。不諫亦入。【賦也。肆。故今也。戎。大也。疾。猶難也。大難。如羑里之囚。及昆夷獫狁之屬也。殄。絕。烈。光。假。大。瑕。過也。此兩句。與不殄厥慍。不隕厥問。相表裏。聞。前聞也。式。法也。○承上章言。文王之德如此。故其大難雖不殄絕。而光大亦無玷鈌。雖事之無所前聞者。而亦無不合於法度。雖無諫諍之者。而亦未嘗不入於善。傳所謂性與天合是也。】○肆成人有德。小子有造。古之人無斁【音亦】。譽髦斯士。【賦也。冠以上為成人。小子。童子也。造。為也。古之人。指文王也。譽。名。髦。俊也。○承上章言。文王之德見於事者如此。故一時人材。皆得其所成就。蓋由其德純而不已。故令此士皆有譽於天下。而成其俊乂之美也。】

@@思齊五章二章章六句三章章四句

皇矣上帝。臨下有赫【葉黑各反】。監觀四方。求民之莫。維此二國。其政不獲【叶胡郭反】。維彼四國。爰究爰度【入聲】。上帝耆之。憎其式廓。乃眷西顧。此維與宅【葉達各反】。【○賦也。皇。大。臨。視也。赫。威明也。監。亦視也。莫。定也。二國。夏商也。不獲。謂失其道也。四國。四方之國也。究。尋。度。謀也。耆憎式廓。未詳其義。或曰。耆。致也。憎。當作增。式廓。猶言規模也。此。謂岐周之地也。○此詩敘大王大伯王季之德。以及文王伐密伐崇之事也。此其首章先言。天之臨下甚明。但求民之安定而已。彼夏商之政旣不得矣。故求於四方之國。苟上帝之所欲致者。則增大其疆境之規模。於是乃眷然顧視西土。以此岐周之地。與大王為居宅也。】○作之屏【音丙】之。其災【音緇】其翳【音意】。修之平之。其灌其栵【音例】。啟之闢【音闢】之。其檉其椐【音居。叶紀庶反】。攘之剔之。其檿【音厭】其柘【叶都故反】。帝遷明德。串【音貫】夷載路。天立厥配。受命旣固。【賦也。作。拔起也。屏。去之也。菑。木立死者也。翳。自斃者也。或曰。小木蒙密蔽翳者也。修平。皆治之使疏密正直得宜也。灌。叢生者也。栵。行生者也。啟辟。芟除也。檉。河柳也。似楊赤色。生河邉。椐。】樻【也。腫節似扶老。可為杖者也。攘剔。謂穿剔。去其繁冗。使成長也。檿。山桑矣。與柘皆美材。可為弓幹。又可蠶也。明德。謂明德之君。卽太王也。串夷載路。未詳。或曰。串夷。卽混夷。載路。謂滿路而去。所謂混夷駾矣者也。配。賢妃也。謂太姜。○此章言大王遷於岐周之事。蓋岐周之地。本皆山林險陰。無人之境。而近於昆夷。太王居之。人物漸盛。然後漸次開闢如此。乃上帝遷此明德之君。使居其地。而昆夷遠遁。天又為之立賢妃以助之。是以受命堅固。而卒成王業也。】○帝省其山。柞棫斯拔【音佩】。松柏斯兌【徒外反】。帝作邦作對。自大【音泰】伯王季。維此王季。因心則友【叶羽已反】。則友其兄【叶虛王反】。則篤其慶【葉袪羊反】。載錫之光。受祿無喪【去聲。葉平聲】。奄有四方。【賦也。拔兌。見綿篇。此亦言其山林之閒。道路通也。對。猶當也。作對。言擇其可當此國者。以君之也。太伯。太王之長子。王季。太王之少子也。因心。非勉強也。善兄弟曰友。兄。謂大伯也。篤。厚。載。則也。奄字之義。在忽遂之閒。○言帝省其山。而見其木拔道通。則知民之歸之者益眾矣。於是旣作之邦。又與之賢君。以嗣其業。蓋自其初生大伯王季之時而已定矣。於是大伯見王季生文王。又知天命之有在。故適呉不反。大王沒。而國傳於王季。及文王。而周道大興也。然以太伯而避王季。則王季疑於不友。故又特言王季所以友其兄者。乃因其心之自然。而無待於勉強。旣受大伯之讓。則益脩其德。以厚周家之慶。而與其兄以讓德之光。猶曰彰其知人之明。不為徒讓耳。其德如是。故能受天祿而不失。至於文王。而奄有四方也。】○維此王季。帝度【入聲】其心。貊【音麥】其德音。其德克明。克明克類。克長克君。王【如字。去聲】此大邦。克順克比【音匕】。比【去聲】于文王。其德靡悔【叶虎洧反】。旣受帝祉。施【音異】于孫子【葉獎里反】。【○賦也。度。能度物制義也。貊。春秋傳樂記皆作莫。謂其莫然淸靜也。克明。能察是非也。克類。能分善惡也。克長。敎誨不倦也。克君。賞慶刑威也。言其賞不僭。故人以為慶。刑不濫。故人以為威也。順。慈和徧服也。比。上下相親也。比于。至于也。悔。遺恨也。○言上帝制王季之心。使有尺寸能度義。又淸靜其德音。使無非閒之言。是以王季之德能此六者。至於文王。而其德尤無遺恨。是以旣受上帝之福。而延及于子孫也。】○帝謂文王。無然畔援。無然歆羨。誕先登于岸【叶魚戰反】。密人不恭。敢距大邦【叶卜攻反】。侵阮徂共【音恭】。王赫斯怒【葉暖五反】。爰整其旅。以按【音遏】徂旅。以篤於周祜【候五反】。以對于天下【叶後五反】。【○賦也。帝謂文王。設為天命文王之詞。如下所言也。無然。猶言不可如此也。畔。離畔也。援。攀援也。言舍此而取彼也。歆。欲之動也。羨。愛慕也。言肆情以狥物也。岸。道之極至處也。密。密須氏也。姞姓之國。在今寧州。阮。國名。在今涇州。徂。往也。共。阮國之地名。今涇州之共池是也。其旅。周師也。按。遏也。徂旅。密師之往共者也。祜。福。對。答也。○人心有所畔援。有所歆羨。則溺於人欲之流。而不能以自濟。文王無是二者。故獨能先知先覺。以造道之極至。蓋天實命之。而非人力之所及也。是以密人不恭。敢違其命。而擅興師旅以侵阮。而往至于共。則赫怒整兵。而往遏其眾。以厚周家之福。而答天下之心。蓋亦因其可怒而怒之。初未嘗有所畔援歆羨也。此文王征伐之始也。】○依其在京【叶居良反】。侵自阮疆。陟我高岡。無矢我陵。我陵我阿。無飲我泉。我泉我池【叶徒何反】。度其鮮【息淺反】原。居岐之陽。在渭之將。萬邦之方。下民之王。【賦也。依。安貌。京。周京也。矢。陳。鮮。喜。將。側。方。鄉也。○言文王安然在周之京。而所整之兵。旣遏密人。遂從阮疆。而出以侵密。所陟之岡。卽為我岡。而人無敢陳兵於陵。飲水於泉。以拒我也。於是相其高原。而徙都焉。所謂程邑也。其地於漢為扶風安陵。今在京兆府咸陽縣。】○帝謂文王。予懷明德。不大聲以色。不長夏以革。不識不知。順帝之則。帝謂文王。詢爾仇方。同爾兄弟。以爾鉤援【音爰】。與爾臨衝。以伐崇墉。【賦也。予。設為上帝之自稱也。懷。眷念也。明德。文王之明德也。以。猶與也。夏革。未詳。則。法也。仇方。讎國也。兄弟。與國也。鉤援。鉤梯也。所以鉤引上城。所謂雲梯者也。臨。臨車也。在上臨下者也。衝。衝車也。從旁衝突者也。皆攻城之具也。崇。國名。在今京兆府鄠縣。墉。城也。史記崇侯虎譖西伯於紂。紂囚西伯於羑里。西伯之臣。閎夭之徒。求美女奇物善馬以獻紂。紂乃赦西伯。賜之弓矢鈇鉞。得專征伐曰。譖西伯者崇侯虎也。西伯歸三年。伐崇侯虎。而作豐邑。○言上帝眷念文王。而言其德之深微。不暴著其形跡。又能不作聦明。以循天理。故又命之以伐崇也。呂氏曰。此言文王德不形而功無跡。與天同體而已。雖興兵以伐崇。莫非順帝之則。而非我也。】○臨衝閒閒【叶胡員反】。崇墉言言。執訊【音信】連連。攸馘【音虢】安安【叶於肩反】。是類是禡【音罵】。是致是附【葉上聲】。四方以無侮。臨衝茀茀【音弗。葉文聿反】。崇墉仡仡【音屹】。是伐是肆。是絕是忽【叶虛屈反】。四方以無拂【葉分聿反】。【○賦也。閒閒。徐緩也。言言。高大也。連連。屬續狀。馘。割耳也。軍法。獲者不服。則殺而獻其左耳。安安。不輕暴也。類。將出師祭上帝也。禡。至所征之地。而祭始造軍法者。謂黃帝及蚩尤也。致。致其至也。附。使之來附也。茀茀。強盛貌。仡仡。堅壯貌。肆。縱兵也。忽。滅。拂。戾也。春秋傳曰。文王伐崇。三旬不降。退脩敎而復伐之。因壘而降。○言文王伐崇之初。緩攻徐戰。告祀群神。以致附來者。而四方無不畏服。及終不服。則縱兵以滅之。而四方無不順從也。夫始攻之緩。戰之徐也。非力不足也。非示之弱也。將以致附而全之也。及其終不下。而肆之也。則天誅不可以留。而罪人不可以不得故也。此所謂文王之師也。】

@@皇矣八章章十二句。【一章二章言天命大王。三章四章言天命王季。五章六章言天命文王伐密。七章八章言天命文王伐崇。】

經始靈臺【葉田飴反】。經之營之。庶民攻之。不日成之。經始勿亟【音棘】。庶民子來【葉六直反】。【○賦也。經。度也。靈台。文王所作。謂之靈者。言其倐然而成。如神靈之所為也。營。表。攻。作也。不日。不終日也。亟。急也。○國之有臺。所以望氛祲。察災祥。時觀游。節勞佚也。文王之臺。方其經度營表之際。而庶民已來作之。所以不終日而成也。雖文王心恐煩民。戒令勿亟。而民心樂之。如子趣父事。不召自來也。孟子曰。文王以民力為臺為沼。而民歡樂之。謂其臺曰靈臺。謂其沼曰靈沼。此之謂也。】○王在靈囿【叶音鬱】。麀【音憂】鹿攸伏。麀鹿濯濯。白鳥翯翯【音鶴】。王在靈沼【叶音灼】。於牣魚躍。【賦也。靈囿。臺之下有囿。所以域養禽獸也。麀。牝鹿也。伏。言安其所處。不驚擾也。濯濯。肥澤貌。翯翯。潔白貌。靈沼。囿之中有沼也。牣。滿也。魚滿而躍。言多而得其所也。】○虡【音巨】業維樅【音匆】。賁【音焚】鼓維鏞【音庸】。於論【平聲】鼓鍾。於樂【音洛】闢【音璧】廱。【賦也。虡。植木以懸鐘磬。其橫者曰栒。業。栒上大版。刻之捷業。如鋸齒者也。樅。業上懸鐘磬處。以綠色為崇牙。其狀樅樅然者也。賁。大鼓也。長八尺鼓四尺。中圍加三之一。鏞。大鐘也。論。倫也。言得其倫理也。辟。璧通。廱。澤也。辟廱。天子之學。大射行禮之處也。水旋丘如璧。以節觀者。故曰辟雍。】○於論鼓鍾。於樂辟廱。鼉【音馱】鼓逢逢【音蓬】。蒙【音蒙】瞍【音叟】奏公。【賦也。鼉。似蜥蜴長丈餘。皮可冒鼓。逢逢。和也。有眸子而無見曰蒙。無眸子曰瞍。古者樂師皆以瞽者為之。以其善聽而審於音也。公。事也。聞鼉鼓之聲。而知蒙瞍方奏其事也。】

@@靈臺四章二章章六句二章章四句。【東萊呂氏曰。前二章樂文王有臺池鳥獸之樂也。後二章樂文王有鐘鼓@@@@】【之樂也。皆述民樂之詞也。】

下武維周。世有哲王。三後在天。王配于京【叶居良畔。○賦也。下義未詳。或曰。字當作文。言文王武王實造周也。哲王。通言大王王季也。三后。大王王季文王也。在天。旣沒而其精神上與天合也。王。武王也。配。對也。謂繼其位以對三后也。京。鎬京也。○此章美武王能纘大王王季文王之緒。而有天下也。】○王配于京。世德作求。永言配命。成王之孚【叶孚尤反】。【○賦也。言武王能繼先王之德。而長言合於天理。故能成王者之信於天下也。若暫合而遽離。暫得而遽失。則不足以成其信矣。】○成王之孚。下土之式。永言孝思。孝思維則。【賦也。式則。皆法也。○言武王所以能成王者之信。而為四方之法者。以其長言孝思而不忘。是以其孝可為法耳。若有時而忘之。則其孝者偽耳。何足法哉。】○媚茲一人。應侯順德。永言孝思。昭哉嗣服【叶蒲北反】。【○賦也。媚。愛也。一人。謂武王。應。如丕應徯志之應。侯。維。服。事也。○言天下之人。皆愛戴武王。以為天子。而所以應之。維以順德。是武王能長言孝思。而明哉其嗣先王之事也。】○昭茲來許。繩其祖武。於萬斯年。受天之祜【音戶】。【○賦也。昭茲。承上句而言。茲哉。聲相近。古蓋通用也。來。後世也。許。猶所也。繩。繼。武。迹也。○言武王之道昭明如此。來世能繼其跡。則久荷天祿。而不替矣。】○受天之祜。四方來賀。於萬斯年。不遐有佐。【賦也。賀。朝賀也。周末秦強。天子致胙。諸侯皆賀。遐。何通。佐。助也。蓋曰。豈不有助乎云爾。】

@@下武六章章四句。【或疑。此詩有成王字。當為康王以後之詩。然考尋文意。恐當只如舊說。且其文體亦與上下篇。血脈通貫。非有@@@@】【誤也。】

文王有聲。遹【音聿】駿【音峻】有聲。遹求厥寧。遹觀厥成。文王烝哉。【賦也。遹義未詳。疑與聿同。發語詞。駿。大也。烝。君也。○此詩言文王遷豐。武王遷鎬之事。而首章推本之曰。文王之有聲也。甚大乎其有聲也。蓋以求天下之安寧。而觀其成功耳。文王之德如是。信乎其克君也哉。】○文王受命。有此武功。旣伐於崇。作邑于豐。文王烝哉。【賦也。伐崇事。見皇矣篇。作邑。徙都也。豐。卽崇國之地。在今鄠縣杜陵西南。】○築城伊淢【音洫】。作豐伊匹。匪棘其慾。遹追來孝【叶許六反。或呼侯反】。王后烝哉。【賦也。淢。城溝也。方十里為城。城閒有溝。深廣各八尺。匹。稱。棘。急也。王后。亦指文王也。○言文王營豐邑之城。因舊溝為限而築之。其作邑居。亦稱其城而不侈大。皆非急成己之所欲也。特追先人之志。而來致其孝耳。】○王公伊濯。維豐之垣【音袁】。四方攸同。王後維翰【叶胡田反】。王后烝哉。【賦也。公。功也。濯。著明也。○王之功所以著明者。以其能築此豐之垣故爾。四方於是來歸。而以文王為楨幹也。】○豐水東注。維禹之績。四方攸同。皇王維辟。皇王烝哉。【賦也。豐水東北流。徑豐邑之東。入渭而注于河。績。功也。皇王。有天下之號。指武王也。辟。君也。○言豐水東注。由禹之功。故四方得以來同於此。而以武王為君。此武王未作鎬京時也。】○鎬京辟廱。自西自東。自南自北。無思不服【叶蒲北反】。皇王烝哉。【賦也。鎬京。武王所營也。在豐水東。去豐邑二十五里。張子曰。周家自后稷居邰。公劉居豳。大王邑岐。而文王則遷于豐。至武王又居於鎬。當是時。民之歸者日眾。其地有不能容。不得不遷也。辟廱。說見前篇。張子曰。靈臺辟廱。文王之學也。鎬京辟廱。武王之學也。至此始為天子之學矣。無思不服。心服也。孟子曰。天下不心服而王者。未之有也。○此言武王徙居鎬京。講學行禮。而天下自服也。】○考卜維王。宅是鎬京【叶居良反】。維龜正【叶諸盈反】之。武王成之。武王烝哉。【賦也。考。稽。宅。居。正。決也。成之。作邑居也。張子曰。此舉謚者。追述其事之言也。】○豐水有芑。武王豈不仕。詒厥孫謀。以燕翼子【葉奬里反】。武王烝哉。【興也。芑。草名。仕。事。詒。遺。燕。安。翼。敬也。子。成王也。○鎬京猶在豐水下流。故取以起興。言豐水猶有芑。武王豈無所事乎。詒厥孫謀。以燕翼子。則武王之事也。謀及厥孫。則子可以無事矣。或曰。賦也。言豐水之傍。生物繁茂。武王豈不欲有事於此哉。但以欲遺孫謀。以安翼子。故不得而不遷耳。】

@@文王有聲八章章五句。【此詩以武功稱文王。至于武王。則言皇王維辟。無思不服而已。蓋文王旣造厥始。則武王續而終之@@@@】【無難也。又以見文王之文。非不足於武。而武王之有天下。非以力取之也。】

@@@文王之什十篇六十六章四百一十四句。【鄭譜。此以上為文武時詩。以下為成王周公時詩。今按文@@@@@@】【王首句。卽云文王在上。卽非文王之詩矣。又曰。無念爾祖。則非武王之詩矣。大明有聲并言文武者非一。安得為文武之時所作乎。蓋正雅皆@@@@@@】【成王周公以後之詩。但此什皆為追述文武之德。故譜因此而誤耳。】

@@生民之什三之二

厥初生民。時維姜嫄【音原。叶魚倫反】。生民如何。克禋【音因】克祀【叶養里反】。以弗無子【葉奬里反】。履帝武敏【叶母鄙反】歆。攸介攸止。載震載夙【葉相卽反】。載生載育【葉曰逼反】。時維后稷。【賦也。民。人也。謂周人也。時。是也。姜嫄。炎帝後。姜姓有邰氏女。名嫄。為高辛之世妃。精意以享。謂之禋祀。郊禖矣。弗之言。祓也。祓無子。求有子也。古者立郊禖。蓋祭天於郊。而以先媒配也。變媒言禖者。神之也。其禮以玄鳥至之日。用大牢祀之。天子親往。后率九嬪御。乃禮天子所御。帶以弓韣。授以弓矢。于郊禖之前也。履。踐也。帝。上帝也。武。跡。敏。拇。歆。動也。猶驚異也。介。大也。震。娠也。夙。肅也。生子者。及月辰居側室也。育。養也。○姜嫄出祀郊禖見大人跡。而履其拇。遂歆歆然如有人道之感。於是卽其所大所止之處。而震動有娠。乃周人所由以生之始也。周公制禮。尊后稷以配天。故作此詩。以推本其始生之祥。明其受命於天。固有以異於常人也。然巨跡之說。先儒或頗疑之。而張子曰。天地之始。固未嘗先有人也。則人固有化而生者矣。蓋天地之氣生之也。蘇氏亦曰。凡物之異於常物者。其取天地之氣常多。故其生也或異。麒麟之生。異於犬羊。蛟龍之生。異於魚鱉。物固有然者矣。神人之生。而有以異於人。何足怪哉。斯言得之矣。】○誕彌厥月。先生如達【音門】。不坼【音拆】不副【音劈。叶孚迫反】。無菑【音災】無害【叶音曷】。以赫厥靈。上帝不寧。不康禋祀【叶養里反】。居然生子【葉奬里反】。【○賦也。誕。發語辭。彌。終也。終十月之期也。先生。首生也。達。小羊也。羊子。易生無留難也。坼副。皆裂也。赫。顯也。不寧。寧也。不康。康也。居然。猶徒然也。○凡人之生。必坼副災害其母。而首生之子尤難。今姜嫄首生后稷。如羊子之易。無坼副災害之苦。是顯其靈異也。上帝豈不寧乎。豈不康我之禋祀乎。而使我無人道。而徒然生是子也。】○誕置之隘巷。牛羊腓【音肥】字之。誕置之平林。會伐平林。誕置之寒氷。鳥覆【去聲】翼【音異】之。鳥乃去矣。后稷呱【葉去聲】矣。實覃實籲【葉去聲】。厥聲載路。【賦也。隘。狹。腓。芘。字。愛。會。値也。値人伐木而收之。覆。蓋。翼。藉也。以一翼覆之。以一翼藉之也。呱。啼聲也。覃。長。籲。大。載。滿也。滿路。言其聲之大也。○無人道而生子。或者以為不祥。故棄之而有此異也。於是始收而養之。】○誕實匍【音蒲】匐。克岐克嶷。以就口食。蓺之荏【音餁】菽。荏菽旆旆。禾役穟穟【音遂】。麻麥幪幪【莫孔反】。瓜瓞唪唪【音蚌】。【○賦也。匍匐。手足並行也。岐嶷。峻茂之狀。就。向也。口食。自能食也。蓋六七歲時也。蓺。樹也。荏菽。大豆也。旆旆。枝旟揚起也。役。列也。穟穟。苗美好之貌也。幪幪然。茂密也。唪唪然。多實也。○言后稷能食時。已有種殖之志。蓋其天性然也。史記曰。棄為兒時。其遊戲好種殖麻麥。麻麥美。及為成人。遂好耕農。堯舉以為農師。】○誕后稷之穡。有相【去聲】之道【叶徒口反】。茀【音弗】厥豐草【音苟】。種【去聲】之黃茂【叶莫口反】。實方實苞【叶補苟反】。實種【上聲】實袖【葉徐久反】。實發實秀【葉忽久反】。實堅實好【叶許口反】。實穎實栗。卽有邰【音台】家室。【賦也。相。助也。言盡人力之助也。茀。治也。種。布之也。黃茂。嘉穀也。方。房也。苞。甲而未拆也。此漬其種也。種。甲拆而可為種也。袖。漸長也。發。盡發也。秀。始穟也。堅。其實堅也。好。形味好也。穎。實繁碩而埀末也。栗。不秕也。旣收成。見其實皆栗慄然不秕也。邰。后稷之母家也。豈其或滅或遷。而遂以其地封后稷歟。○言后稷之穡如此。故堯以其有功於民。封於邰。使卽其母家而居之。以主姜嫄之祀。故周人亦世祀姜嫄焉。】○誕降嘉種。維秬【音巨】維秠【音痞】。維穈【音門】維芑【音起】。恆【音亙】之秬秠。是獲是畝【叶蒲洧反】。恆之穈芑。是任【音壬】是負【葉扶委反】。以歸肇祀【叶養里反】。【○賦也。降。降是種於民也。書曰。稷降播種。是也。秬。黑黍也。秠。黑黍。一稃二米者也。穈。赤梁粟也。芑。白梁粟也。恒。徧也。謂徧種之也。任。肩任也。負。背負也。旣成則獲而棲之於畝。任負而歸。以供祭祀也。秬秠言獲畝。穈芑言任負。互文耳。肇。始也。稷始受國為祭主。故曰肇祀。】○誕我祀如何。或舂或揄【音由】。或簸【波我反】或蹂【音柔】。釋之叟叟【音捜】。烝之浮浮。載謀載惟。取蕭祭脂。取羝【音底】以軷【音鈸。叶蒲昧反】。載燔載烈【如字。叶力制反】。以興嗣歲【叶音雪。又如字】。【○賦也。我祀。承上章而言。後稷之祀也。揄。抒臼也。簸。揚去糠也。蹂。蹂禾取穀以繼之也。釋。淅米也。叟叟。聲也。浮浮。氣也。謀。卜日擇土也。惟。齊戒具脩也。蕭。蒿也。宗廟之祭。取蕭合膟膋爇之。使臭達牆屋也。羝。牡羊也。軷。祭行道之神也。燔。傳諸火也。烈。貫之而加於火也。四者皆祭祀之事。所以興來歲而繼往歲也。】○卬【音昴】盛【音成】於豆。于豆于登。其香始升。上帝居歆。胡臭亶時【葉上止反】。後稷肇祀【叶養里反】。庶無罪悔【叶呼委反】。以迄【音肸】于今。【賦也。卬。我也。木曰豆。以薦菹醢也。瓦曰登。以薦大羹也。居。安也。鬼神食氣曰歆。胡。何。臭。香。亶。誠也。時。言得其時也。庶。近。迄。至也。○此章言其尊祖配天之祭。其香始升。而上帝已安而享之。言應之疾也。此何但芳臭之薦。信得其時哉。蓋自后稷之肇祀。則庶無罪悔。而至于今矣。曾氏曰。自后稷肇祀以來前後相承。兢兢業業。惟恐一有罪悔。獲戾於天。閱數百年。而此心不易。或曰。庶無罪悔。以迄於今。言周人世世用心如此也。】

@@生民八章四章章十句四章章八句。【此詩未詳所用。豈郊祀之後。亦有受釐頒胙之禮也歟。舊說第三章八句。@@@@】【第四章十句。今按第三章當為十句。第四章當為八句。則去呱籲路。音韻諧協。呱聲載路。文勢通貫。而此詩八章。皆以十句八句相閒為次。又二章@@@@】【以後七章以前。每章章之首。皆有誕字。】

敦【音團】彼行葦。牛羊勿踐履。方苞方體。維葉泥泥【音禰】。戚戚兄弟。莫遠具爾。或肆之筵。或授之幾。【興也。敦。聚貌。勾萌之時也。行。道也。勿。戒止之詞也。苞。甲而未拆也。體。成形也。泥泥。柔澤貌。戚戚。親也。莫。猶勿也。具。倶也。爾。與邇同。肆。陳也。○疑此祭畢。而燕父兄耆老之詩。故言敦彼行葦。而牛羊勿踐履。則方苞方體。而葉泥泥矣。戚戚兄弟。而莫遠具爾。則或肆之筵。而或授之几矣。此方言其開燕設席之初。而殷勤篤厚之意。藹然已見於言語之外矣。讀者詳之。】○肆筵設席【叶祥勺反】。授幾有緝御【叶魚駕反】。或獻或酢。洗爵奠斝【音假。叶居訝反】。醓【音嗿】醢以薦【叶卽畧反】。或燔或炙【叶陟畧反】。嘉淆脾【音琵】臄【音劇】。或歌或咢【音岳】。【○賦也。設席。重席也。緝。續。御。侍也。有相續代而侍者。言不乏使也。進酒於客曰獻。客答之曰酢。主人又洗爵酬客。客受而奠之不舉也。斝。爵也。夏曰盞。殷曰斝。周曰爵。醓。醢之多汁者也。燔用肉。炙用肝。臄。口上肉也。歌者。比於琴瑟也。徒擊鼓曰咢。○言侍御獻酬。飲食歌樂之盛也。】○敦【音雕】弓旣堅【叶古因反】。四鍭【音侯】旣鈞。舍矢旣均。序賓以賢【葉下珍反】。敦弓旣句【音姤】。旣挾【予協反】四鍭。四鍭如樹【葉上主反】。序賓以不侮。【賦也。敦。雕通。畫也。天子雕弓。堅。猶勁也。鍭。翦羽也。鈞。參亭也。謂三分之一在前。二在後。三訂之而平者。前有鐵重也。舍。釋也。謂發矢也。均。皆中也。賢。射多中也。投壺曰。某賢於某若於純。奇則曰奇。均則曰左右均。是也。句。彀通。謂引滿也。射禮。搢三挾一。旣挾四鍭。則徧釋矣。如樹。如手就樹之。言貫革而堅正也。不侮。敬也。令弟子辭。所謂無憮。無敖。無偕立。無踰言者也。或曰。不以中病不中者也。射以中多為雋。不侮為德。○言旣燕而射以為樂也。】○曾孫維主【葉當口反】。酒醴維醹【音乳。叶奴口反】。酌以大斗【葉腫瘐反】。以祈黃耇【叶果五反】。黃耇台背【葉必墨反】。以引以翼。壽考維祺【音其】。以介景福【叶筆力反】。【○賦也。曾孫。主祭者之稱。今祭畢而燕。故因而稱之也。醹。厚也。大斗。柄長三尺。祈。求也。黃耇。老人之稱。以祈黃耇。猶曰以介眉壽云耳。古器物欵識云。用蘄萬壽。用蘄眉壽。永命多福。用蘄眉壽。萬年無疆。皆此類也。台。鮐也。大老則背有鮐文。引。導。翼。輔。祺。吉也。○此頌禱之詞。欲其飲此酒而得老壽。又相引導輔翼。以享壽祺介景福也。】

@@行葦四章章八句。【毛。七章二章章六句五章章四句。鄭。八章章四句。毛首章以四句興二句。不成文理。二章又不協韻。鄭首章有@@@@】【起興。而無所興。皆誤。今正之如此。】

旣醉以酒。旣飽以德。君子萬年。介爾景福【叶筆力反】。【○賦也。德。恩惠也。君子。謂王也。爾。亦指王也。○此父兄所以答行葦之詩。言享其飲食恩惠之厚。而願其受福如此也。】○旣醉以酒。爾淆旣將。君子萬年。介爾昭明【叶謨郎反】。【○賦也。淆。俎實也。將。行也。亦奉持而進之意。昭明。猶光大也。】○昭明有融。高朗令終。令終有俶【尺六反】。公尸嘉告【叶姑沃反】。【○賦也。融。明之盛也。春秋傳曰。明而未融。朗。虛明也。令終。善終也。洪範所謂考終命。古器物銘。所謂令終令命。是也。俶。始也。公戶。君尸也。周稱王。而尸但曰公尸。蓋因其舊。如秦已稱皇帝。而其男女猶稱公子公主也。嘉告。以善言告之。謂嘏辭也。蓋欲善其終者。必善其始。今固未終也。而旣有其始矣。於是公尸以此告之。】○其告維何。籩豆靜嘉【叶居何反】。朋友攸攝。攝以威儀【叶牛何反】。【○賦也。靜嘉。淸潔而美也。朋友。指賓客助祭者。說見楚茨篇。攝。撿也。○公尸告以汝之祭祀。籩豆之薦。旣靜嘉矣。而朋友相攝佐者。又皆有威儀當神意也。自此至終篇。皆述尸告之辭。】○威儀孔時【葉上止反】。君子有孝子【葉奬里反】。孝子不匱。永錫爾類。【賦也。孝子。主人之嗣子也。儀禮。祭祀之終。有嗣舉奠。匱。竭。類。善也。○言汝之威儀。旣得其宜。又有孝子以舉奠。孝子之孝。誠而不竭。則宜永錫爾以善矣。東萊呂氏曰。君子旣孝。而嗣子又孝。其孝可謂源源不竭矣。】○其類維何。室家之壼【音悃。叶苦俊反】。君子萬年。永錫祚胤【音孕】。【○賦也。壺。宮中之巷也。言深遠而嚴肅也。祚。福祿也。胤。子孫也。錫之以善。莫大於此。】○其胤維何。天被【音備】爾祿。君子萬年。景命有僕。【賦也。僕。附也。○言將使爾有子孫者。先當使爾被天祿。而為天命之所附屬。下章乃言子孫之事。】○其僕維何。厘【音離】爾女士。釐爾女士。從以孫子【葉奬里反】。【○賦也。釐。予也。女士。女之有士行者。謂生淑媛使為之妃也。從。隨也。謂又生賢子孫也。】

@@旣醉八章章四句

鳧【音扶】鷖【音醫】在涇。公尸來燕來寧。爾酒旣淸。爾淆旣馨。公尸燕飲。福祿來成。【興也。鳧。水鳥。如鴨者。鷖。鷗也。涇。水名。爾。自歌工而指主人也。馨。香之遠聞也。○此祭之明日。繹而賓尸之樂。故言鳧鷖則在涇矣。公戶則來燕來寧矣。酒淸淆馨。則公尸燕飲。而福祿來成矣。】○鳧鷖在沙【叶桑何反】。公尸來燕來宜【叶牛何反】。爾酒旣多。爾殽旣嘉【叶居何反】。公尸燕飲。福祿來為【叶吾禾反】。【○興也。為。猶助也。】○鳧鷖在渚。公尸來燕來處。爾酒旣湑【上聲】。爾淆伊脯。公尸燕飲。福祿來下【叶後五反】。【○興也。渚。水中高地也。湑。酒之泲者也。】○鳧鷖在潨【音叢】。公尸來燕來宗。旣燕于宗。福祿攸降【葉乎攻反】。公尸燕飲。福祿來崇。【興也。潨。水會也。來宗之宗。尊也。于宗之宗。廟也。崇。積而高大也。】○鳧鷖在亹【音門】。公尸來止熏熏【葉眉貧反】。旨酒欣欣。燔炙芬芬【葉豐勻反】。公尸燕飲。無有後艱【叶居銀反】。【○興也。亹。水流峽中。兩岸如門也。熏熏。和說也。欣欣。樂也。芬芬。香也。】

@@鳧鷖五章章六句

假【音嘉】樂【音洛】君子【叶音則】。顯顯令德。宜民宜人。受祿于天【葉鐵飲反】。保右【音又】命【叶彌并反】之。自天申之。【賦也。嘉。美也。君子。指王也。民。庶民也。人。在位者也。申。重也。○言王之德旣宜民人。而受天祿矣。而天之於王。猶反複眷顧之而不厭。旣保之右之。命之而又申重之也。疑此卽公尸之所以答鳧鷖者也。】○干祿百福【叶筆力反】。子孫千億。穆穆皇皇。宜君宜王。不愆不忘。率由舊章。【賦也。穆穆。敬也。皇皇。美也。君。諸侯也。王。天子也。愆。過。率。循也。舊章。先王之禮樂政刑也。○言王者干祿而得百福。故其子孫之蕃。至於千億。適為天子。庶為諸侯。無不穆穆皇皇。以遵先王之法者。】○威儀抑抑。德音秩秩。無怨無惡【去聲】。率由群匹。受福無疆。四方之綱。【賦也。抑抑。密也。秩秩。有常也。匹。類也。○言有威儀聲譽之美。又能無私怨惡。以任眾賢。是以能受無疆之福。為四方之綱。此與下章。皆稱願其子孫之辭也。或曰。無怨無惡。不為人所怨惡也。】○之綱之紀。燕及朋友【叶羽已反】。百辟卿士。媚于天子【葉奬里反】。不解【音懈】於位。民之攸墍【音戲】。【○賦也。燕。安也。朋友。亦謂諸臣也。解。惰。墍。息也。○言人君能綱紀四方。而臣下賴之以安。則百辟卿士。媚而愛之。維欲其不解于位。而為民所安息也。東萊呂氏曰。君燕其臣。臣媚其君。此上下交而為泰之時也。泰之時。所憂者怠荒而已。此詩所以終於不解於位。民之攸墍也。方嘉之。又規之者。蓋皐陶賡歌之意也。民之勞逸在下。而樞機在上。上逸則下勞矣。上勞則下逸矣。不解于位。乃民之所由休息也。】

@@假樂四章章六句

篤公劉。匪居匪康。乃場【音易】乃疆。乃積迺倉。乃裹【音果】餱【音侯】糧【音良】。于橐【音記】于囊。思輯【音集】用光。弓矢斯張。干戈戚揚。爰方啟行【葉戶郎反】。【○賦也。篤。厚也。公劉。后稷之曾孫也。事見豳風。居。安。康。寧也。場疆。田畔也。積。露積也。餱。食。糧。糗也。無底曰橐。有底曰囊。輯。和。戚。斧。揚。鉞。方。始也。○舊說。召康公以成王將蒞政。當戒以民事。故詠公劉之事。以告之曰。厚哉公劉之於民也。其在西戎不敢寧居。治其田疇。實其倉廩。旣富且強。於是裹其餱糧。思以輯和其民人。而光顯其國家。然後以其弓矢斧鉞之備。爰始啟行。而遷都豳焉。蓋亦不出其封內也。】○篤公劉。于胥斯原。旣庶旣繁【葉紛干反】。旣順乃宣。而無永歎【音灘】。陟則在巘【音讞。叶魚軒反】。復降在原。何以舟【葉之遙反】之。維玉及瑤【音遙】。鞞【必頂反】琫【音菶】容刀【葉徙招反】。【○賦也。胥。相也。庶繁。謂來居之者眾也。順。安。宣。徧也。言居之徧也。無永嘆。得其所不思舊也。巘。山頂也。舟。帶也。鞞。刀鞘也。琫。刀上飾也。容刀。容飾之刀也。或曰。容刀如言容臭。謂鞞琫之中容此刀耳。○言公劉至豳欲相土以居。而帶此劍佩。以上下於山原也。東萊呂氏曰。以如是之佩服。而親如是之勞苦。斯其所以為厚於民也歟。】○篤公劉。逝彼百泉。瞻彼溥【音普】原。乃陟南岡。乃覯于京【叶居良反】。京師之野【葉上與反】。于時處處。于時廬旅。于時言言。于時語語。【賦也。溥。大。覯。見也。京。高丘也。師。眾也。京師。高山而眾居也。董氏曰。所謂京師者。蓋起於此。其後世因以所都。為京師也。時。是也。處處。居室也。廬。寄也。旅。賓旅也。直言曰言。論難曰語。○此章言營度邑居也。自下觀之。則往百泉而望廣原。自上觀之。則陟南岡而覯于京。於是為之居室。於是廬其賓旅。於是言其所言。於是語其所語。無不於斯焉。】○篤公劉。於京斯依【叶於豈反】。蹌蹌【音搶】濟濟【上聲】。俾筵俾几。旣登乃依【同上】。乃造【音糙】其曹。執豕于牢。酌之用匏【音庖】。食【音嗣】之飲之。君之宗之。【賦也。依。安也。蹌蹌濟濟。群臣有威儀貌。俾。使也。使人為之設筵几也。登。登筵也。依。依几也。曹。群牧之處也。以豕為淆。用匏。為爵。儉以質也。宗。尊也。主也。嫡子孫主祭祀。而族人尊之以為主也。○此章言宮室旣成而落之。旣以飲食勞其群臣。而又為之君。為之宗焉。東萊呂氏曰。旣饗燕而定經制。以整屬其民。上則皆統於君。下則各統於宗。蓋古者建國立宗。其事相須。楚執戎蠻子。而致邑立宗。以誘其遺民。卽其事也。】○篤公劉。旣溥旣長。旣景乃岡。相【去聲】其陰陽。觀其流泉。其軍三單【音丹。葉多涓反】。度其隰原。徹田為糧。度其夕陽。豳居允荒。【賦也。溥。廣也。言其芟夷墾辟。土地旣廣而且長也。景。考日景。以正四方也。岡。登高以望也。相。視也。陰陽。向背寒暖之宜也。流泉。水泉灌溉之利也。三單。未詳。徹。通也。一井之田。九百畝。八家皆私百畝。同養公田。耕則通力而作。收則計畝而分也。周之徹法自此始。其後周公蓋因而脩之耳。山西曰夕陽。允。信。荒。大也。○此言辨土宜。以授所徙之民。定其軍賦與其稅法。又度山西之田以廣之。而豳人之居。於此益大矣。】○篤公劉。於豳斯館【叶古玩反】。涉渭為亂。取厲取鍛【下亂反】。止基乃理。爰眾爰有【叶羽已反】。夾其皇澗。遡其過【平聲】澗。止旅乃密。芮鞫【音菊】之卽。【賦也。館。客舍也。亂。舟之截流橫渡者也。厲。砥。鍛。鐵。止。居。基。定也。理。疆理也。眾。人多也。有。財足也。遡。鄉也。皇過。二澗名。芮。水名。出呉山西北。東入涇。周禮職方作汭。鞫。水外也。○此章又總敘其始終。言其始來未定居之時。涉渭取材。而為舟以來往。取厲取鍛。而成宮室。旣止基於此矣。乃疆理其田野。則日益繁庶富足。其居有夾澗者。有遡澗者。其止居之眾。日以益密。乃復卽芮鞫而居之。而豳地。日以廣矣。】

@@公劉六章章十句

泂【音迥】酌彼行潦【音老】。挹【音揖】彼注茲。可以餴【音分】饎【音熾。叶昌里反】。豈弟君子。民之父母【葉滿彼反】。【○興也。泂。遠也。行潦。流潦也。餴。烝米一熟。而以水沃之。乃再烝也。饎。酒食也。君子。指王也。○舊說以為。召康公戒成王。言遠酌彼行潦。挹之於彼。而注之於此。尚可以餴饎。況豈弟之君子。豈不為民之父母乎。傳曰。豈。以強敎之。弟。以悅安之。民皆有父之尊。有母之親。又曰。民之所好好之。民之所惡惡之。此之謂民之父母。】○泂酌彼行潦。挹彼注茲。可以濯罍【音雷】。豈弟君子。民之攸歸【叶古回反】。【○興也。濯。滌也。】○泂酌彼行潦。挹彼注茲。可以濯溉【音蓋。叶古氣反】。豈弟君子。民之攸墍【音戲】。【○興也。溉。亦滌也。墍。息也。】

@@泂酌三章章五句

有卷【音權】者阿。飄風自南【叶尼心反】。豈弟君子。來游來歌。以矢其音。【賦也。卷。曲也。阿。大陵也。豈弟君子。指王也。矢。陳也。○此詩舊說亦召康公作。疑公從成王游歌於卷阿之上。因王之歌。而作此以為戒。此章總敘以發端也。】○伴【音判】奐【音喚】爾游矣。優游爾休矣。豈弟君子。俾爾彌爾性。似先公酋【音囚】矣。【賦也。伴奐優游。閒暇之意。爾君子。皆指王也。彌。終也。性。猶命也。酋。終也。○言爾旣伴奐優游矣。又呼而告之。言使爾終其壽命。似先君善始而善終也。自此至第四章。皆極言壽考福祿之盛。以廣王心而歆動之。五章以後。乃告以所以致此之由也。】○爾土宇昄【符版反】章。亦孔之厚【葉狼口下主二反】矣。豈弟君子。俾爾彌爾性。百神爾主【葉當口腫庾一反】矣。【賦也。昄章。大明也。或曰。昄當作版。版章。猶版圖也。○言爾土宇昄章。旣甚厚矣。又使爾終其身。常為天地山川鬼神之主也。】○爾受命長矣。茀【音弗】祿爾康矣。豈弟君子。俾爾彌爾性。純嘏爾常矣。【賦也。茀嘏。皆福也。常。常享之也。】○有馮【音憑】有翼。有孝有德。以引以翼。豈弟君子。四方為則。【賦也。馮。謂可為依者。翼。謂可為輔者。孝。謂能事親者。德。謂得於己者。引。導其前也。翼。相其左右也。東萊呂氏曰。賢者之行非一端。必曰有孝有德。何也。蓋人主常與慈祥篤實之人處。其所以興起善端。涵養德性。鎭其躁而消其邪。日改月化。有不在言語之閒者矣。○言得賢以自輔如此。則其德日脩。而四方以為則矣。自此章以下。乃言所以致上章福祿之由也。】○顒顒【魚容反】卬卬【五岡反】。如圭如璋。令聞【音問】令望【葉無方反】。豈弟君子。四方為綱。【賦也。顒顒卬卬。尊嚴也。如圭如璋。純潔也。令聞。善譽也。令望。威儀可望法也。○承上章言。得馮翼孝德之助。則能如此。而四方以為綱矣。】○鳳凰于飛。翽翽【音諱】其羽。亦集爰止。藹藹王多吉士。維君子使。媚於天子。【興也。鳳凰。靈鳥也。雄曰鳳。雌曰凰。翽翽。羽聲也。鄭氏以為。因時鳳凰至。故以為喩。理或然也。藹藹。眾多也。媚。順愛也。○鳳凰于飛。則翽翽其羽。而集於其止矣。藹藹王多吉士。則維王之所使。而皆媚于天子矣。旣曰君子。又曰天子。猶曰王于出征。以佐天子云爾。】○鳳凰于飛。翽翽其羽。亦傅【音附】于天【葉鐵因反】。藹藹王多吉人。維君子命【叶彌并反】。媚于庶人。【興也。媚于庶人。順愛于民也。】○鳳凰鳴矣。於彼高岡。梧桐生矣。于彼朝陽。菶菶【音琫】萋萋【音妻】。雝雝喈喈【叶居奚反】。【○比也。又以興下章之事也。山之東曰朝陽。鳳凰之性。非梧桐不棲。非竹實不食。菶菶萋萋。梧桐生之盛也。雝雝喈喈。鳳凰鳴之和也。】○君子之車。旣庶且多。君子之馬。旣閑且馳【叶唐何反】。矢詩不多。維以遂歌。【賦也。承上章之興也。菶菶萋萋。則雝雝喈喈矣。君子之車。則旣眾多而閒習矣。其意若曰。是亦足以待天下之賢者。而不厭其多矣。遂歌。蓋繼王之聲而遂歌之。猶書所謂賡載歌也。】

@@有卷十章章六句

民亦勞止。汔【音肸】可小康。惠此中國。以綏四方。無縱詭【音鬼】隨。以謹無良。式遏寇虐。憯【音慘】不畏明【叶謨郎反】。柔遠能邇。以定我王。【賦也。汔。幾也。中國。京師也。四方。諸夏也。京師。諸夏之根本也。詭隨。不顧是非。而妄隨人也。謹。】斂【束之意。憯。魯也。明。天之明命也。柔。安也。能。順習也。○序說以此為召穆公刺厲王之詩。以今考之。乃同列相戒之詞耳。未必專為刺王而發。然其憂時感事之意。亦可見矣。蘇氏曰。人未有無故而妄從人者。維無良之人。將悅其君而竊其權。以為寇虐。則為之。故無縱詭隨。則無良之人肅。而寇虐無畏之人止。然後柔遠能邇。而王室定矣。穆公。名虎。康公之後。厲王。名胡。成王七世孫也。】○民亦勞止。汔可小休。惠此中國。以為民逑。無縱詭隨。以謹惛怓【音鐃。叶尼猶反】。式遏寇虐。無俾民憂。無棄爾勞。以為王休。【賦也。逑。聚也。惛怓。猶歡嘩也。勞。猶功也。言無棄爾之前功也。休。美也。】○民亦勞止。汔可小息。惠此京師。以綏四國【叶于逼反】。無縱詭隨。以謹罔極。式遏寇虐。無俾作慝。敬愼威儀。以近有德。【賦也。罔極。為惡無窮極之人也。有德。有德之人也。】○民亦勞止。汔可小愒【音器】。惠此中國。俾民憂洩【音異】。無縱詭隨。以謹醜厲。式遏寇虐。無俾正敗【叶蒲寐反】。戎雖小子。而式弘大【葉特計反】。【○賦也。愒。息。泄。去。厲。惡也。正敗。正道敗壞也。戎。汝也。言汝雖小子。而其所為甚廣大。不可不謹也。】○民亦勞止。汔可小安。惠此中國。國無有殘。無縱詭隨。以謹繾綣。式遏寇虐。無俾正反。王欲玉女。是用大諫。【賦也。繾綣。小人之固結其君者也。正反。反於正也。玉。寶愛之意。言王欲以女為玉。而寶愛之。故我用王之意。大諫正於女。蓋托為王意以相戒也。】

@@民勞五章章十句

上帝板板。下民卒癉【音亶】。出話不然。為猶不遠。靡聖管管。不實于亶。猶之未遠。是用大諫【叶音簡】。【○賦也。板板。反也。卒。盡。癉。病。猶。謀也。管管。無所依也。亶。誠也。○序以此為凡伯刺厲王之詩。今考其意。亦與前篇相類。但責之益深切耳。此章首言天反其常道。而使民盡病矣。而女之出言。皆不合理。為謀又不久遠。其心以為無復聖人。但恣己妄行。而無所依據。又不實之於誠信。豈其謀之未遠而然乎。世亂乃人所為。而曰上帝板板者。無所歸咎之詞耳。】○天之方難【葉泥涓反】。無然憲憲【叶虛言反】。天之方蹶【音愧】。無然洩洩【音異】。辭之輯【音集。葉祖合反】矣。民之洽矣。辭之懌【叶弋灼反】矣。民之莫矣。【賦也。憲憲。欣欣也。蹶。動也。泄泄。猶沓沓也。蓋弛緩之意。孟子曰。事君無義。進退無禮。言則非先王之道者。猶沓沓也。輯。和。洽。合。懌。悅。莫。定也。辭輯而懌。則言必以先王之道矣。所以民無不合。無不定】也。○我雖異事。及爾同僚。我卽爾謀。聽我囂囂【音梟】。我言維服。勿以為笑【叶思邀反】。先民有言。詢于芻【初倶反】蕘【音饒】。【○賦也。異事。不同職也。同僚。同為王臣也。春秋傳曰。同官為僚。卽。就也。囂囂。自得不肯受言之貌。服。事也。猶曰我所言者。乃今之急事也。先民。古之賢人也。芻蕘。採薪者。古人尚詢及芻蕘。況其僚友乎。】○天之方虐。無然謔謔。老夫灌灌。小子蹻蹻【其畧反】。匪我言耄【音帽。葉毛博反】。爾用憂謔。多將熇熇【叶許各反】。不可救藥。【賦也。謔。戲侮也。老夫。詩人自稱。灌灌。欵欵也。蹻蹻。驕貌。耄。老而昬也。熇熇。熾盛也。○蘇氏曰。老者知其不可。而盡其欵誠以告之。少者不信而驕之。故曰。非我老耄而妄言。乃汝以憂為戲耳。夫憂未至而救之。猶可為也。苟俟其益多。則如火之盛。不可復救矣。】○天之方懠【音癠。葉箋西反】。無為誇【音誇】毗。威儀卒迷。善人載尸。民之方殿屎【音犠】。則莫我敢葵。喪【去聲】亂蔑資【葉付西反】。曾莫惠我師【師霜夷反】。【○賦也。小人之於人。不以大言夸之。則以諛言毗之也。尸。則不言不為。飲食而已者也。殿屎。呻吟也。葵。揆也。蔑。猶滅也。資。與咨同。嗟歎聲也。惠。順。師。眾也。○戒小人。毋得夸毗。使威儀迷亂。而善人不得有所為也。又言民方愁苦呻吟。而莫敢揆度。其所以然者。是以至於散亂滅亡。而卒無能惠我師者也。】○天之牖民。如塤【音塤】如篪【音池】。如璋如圭。如取如攜。攜無曰益。牖民孔易【去聲。叶夷益反】。民之多闢【音僻】。無自立辟【同上】。【○賦也。牖。開明也。猶言天啟其心也。塤唱而篪和。璋判而圭合。取求攜得而無所費。皆言易也。辟。邪也。○言天之開民。其易如此。以明上之化下。其易亦然。今民旣多邪辟矣。豈可又自立邪闢以道之邪。】○價【音介】人維藩【葉分邅反】。大師維垣。大邦維屏。大宗維翰【叶胡田反】。懷德維寧。宗子維城。無俾城壞【叶胡罪胡威二反】。無獨斯畏【叶紆會於非二反】。【○賦也。價。大也。大德之人也。藩。籬。師。眾。垣。牆也。大邦。強國也。屏。樹也。所以為蔽也。大宗。強族也。翰。乾也。宗子。同姓也。○言是六者。皆君之所恃以安。而德其本也。有德。則得是五者之助。不然。則親戚叛之而城壞。城壞。則藩垣屏翰。皆壞而獨居。獨居而所可畏者至矣。】○敬天之怒。無敢戲豫。敬天之渝【音俞】。無敢馳驅。昊天曰明【叶謨郎反】。及爾出王【音往。葉如字】。昊天曰旦【葉得絹反】。及爾游衍【葉怡戰反】。【○賦也。渝。變也。王。往通。言出而有所往也。旦。亦明也。衍。寬縱之意。○言天之聦明。無所不及。不可以不敬也。板板也。難也。蹶也。虐也。懠也。其怒而變也甚矣。而不之敬也。亦知其有曰監在茲者乎。張子曰。天體物而不遺。猶仁體事而無不在也。禮儀三百威儀三千。無一事而非仁也。昊天曰明。及爾出王。昊天曰旦。及爾游衍。無一物之不體也。】

@@板八章章八句

@@@生民之什十篇六十一章四百三十三句
