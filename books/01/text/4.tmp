
詩經集傳卷四@@@@@@宋@朱子@

S1小雅二。【雅者，正也。正樂之歌也。其篇本有大小之殊，而先儒說，又各有正變之別。以今考之，正小雅，燕饗之樂也。正大雅，會朝之樂，受厘陳戒之辭也。故或歡欣和說，以盡群下之情，或恭敬齊莊，以發先王之德。詞氣不同，音節亦異，多周公制作時所定也。及其變也，則事未必同，而各以其聲附之。其次序時世，則有不可考者矣。】

S2鹿鳴之什二之一。【雅頌無諸國別。故以十篇為一卷，而謂之什。猶軍法以十人為什也。】

呦呦【音幽】鹿鳴【叶音芒】，食野之蘋【叶音旁】。我有嘉賓，鼓瑟吹笙【葉師莊反】。吹笙鼓簧【音黃】，承筐是將。人之好【去聲】我，示我周行【叶音杭】。【○興也。呦呦，聲之和也。蘋，藾蕭也。青色，白莖如筋。我主人也。賓所燕之客，或本國之臣，或諸侯之使也。瑟笙，燕禮所用之樂也。簧，笙中之簧也。承，奉也。筐，所以盛幣帛者也。將，行也。奉筐而行幣帛。飲則以酬賓送酒。食則以侑賓勸飽也。周行，大道也。古者於旅也語。故欲於此聞其言也。○此燕饗賓客之詩也。蓋君臣之分，以嚴為主，朝廷之禮，以敬為主。然一於嚴敬，則情或不通，而無以盡其忠告之益。故先王因其飲食聚會，而制為燕饗之禮，以通上下之情，而其樂歌又以鹿鳴起興，而言其禮意之厚如此。庶乎人之好我，而示我以大道也。記曰：私惠不歸德，君子不自留焉。蓋其所望於群臣嘉賓者，唯在於示我以大道，則必不以私惠為德而自留矣。嗚呼此其所以和樂而不淫也與。】○呦呦鹿鳴，食野之蒿。我有嘉賓，德音孔昭【叶側豪反】。視民不恌【他雕反。叶音佻】，君子是則是效【叶胡高反】。我有旨酒，嘉賓式燕以敖【音翱】。【○興也。蒿，菣也。卽青蒿也。孔，甚。昭，明也。視，與示同。恌，偷薄也。敖，游也。○言嘉賓之德音甚明，足以示民使不偷薄。而君子所當則效，則亦不待言語之閒，而其所以示我者深矣。】○呦呦鹿鳴，食野之芩【音琴】。我有嘉賓，鼓瑟鼓琴。鼓瑟鼓琴，和樂【音洛】且湛【音耽。叶持林反】。我有旨酒，以燕樂嘉賓之心。【興也。芩，草名。莖如釵股，葉如竹蔓生。湛，樂之久也。燕，安也。○言安樂其心，則非止養其體娯其外而已。蓋所以致其殷勤之厚，而欲其敎示之無已也。】

S2鹿鳴三章章八句。【按序以此為燕群臣嘉賓之詩。而燕禮亦云，工歌鹿鳴四牡皇皇者華。卽謂此也。鄉飲酒用樂亦然。而學記言，大學始敎宵雅肄三。亦謂此三詩。然則又為上下通用之樂矣。豈本為燕群臣嘉賓而作，其後乃推而用之鄉人也與。然於朝曰君臣焉，於燕曰賓主焉，先王以禮使臣之厚，於此見矣。○范氏曰：食之以禮，樂之以樂，將之以實，求之以誠。此所以得其心也。賢者豈以飲食幣帛為悅哉。夫婚姻不備，則貞女不行也。禮樂不備，則賢者不處也。賢者不處，則豈得樂而盡其心乎。】

四牡騑騑【音非】，周道倭【音威】遲，豈不懷歸。王事靡盬【音古】，我心傷悲。【賦也。騑騑，行不止之貌。周道，大路也。倭遲，回遠之貌。盬，不堅固也。○此勞使臣之詩也。夫君之使臣，臣之事君，禮也。故為臣者，奔走於王事，特以盡其職分之所當為而已。何敢自以為勞哉。然君之心，則不敢以是而自安也。故燕饗之際，敘其情而閔其勞。言駕此四牡，而出使於外，其道路之回遠如此。當是時豈不思歸乎。特以王事不可以不堅固，不敢狥私以廢公。是以內顧而傷悲也。臣勞於事而不自言。君探其情而代之言。上下之閒，可謂，各盡其道矣。傳曰：思歸者，私恩也。靡盬者，公義也。傷悲者，情思也。無私恩，非孝子也。無公義，非忠臣也。君子不以私害公，不以家事辭王事。范氏曰：臣之事上也，必先公而後私。君之勞臣也，必先恩而後義。】○四牡騑騑，嘽嘽【音灘】駱【音洛】馬【葉滿補反】，豈不懷歸。王事靡盬，不遑啟處。【賦也。嘽嘽，眾盛之貌。白馬黑鬣曰駱。遑，暇。啟，跪。處，居也。】○翩翩【音篇】者鵻【音隹】，載飛載下【叶後五反】，集于苞栩【音許】。王事靡盬，不遑將父。【興也。翩翩，飛貌。鵻，夫不也。今鵓鳩也。凡鳥之短尾者，皆鵻屬。將，養也。○翩翩者鵻，猶或飛或下，而集於所安之處。今使人乃勞苦於外，而不遑養其父。此君人者，所以不能自安，而深以為憂也。范氏曰：忠臣孝子之行役，未嘗不念其親。君之使臣，豈待其勞苦而自傷哉。亦憂其憂如己而已矣。此聖人所以感人心也。】○翩翩者鵻，載飛載止，集于苞杞【音起】。王事靡盬，不遑將母【葉滿彼反】。【○興也。杞，枸檵也。】○駕彼四駱，載驟駸駸【音侵】，豈不懷歸。是用作歌，將母來諗【音審。葉深】。【○賦也。駸駸，驟貌。諗，告也。以其不獲養父母之情，而來告於君也。非使人作是歌也。設言其情以勞之耳。獨言將母者，因上章之文也。】

S2四牡五章章五句。【按序言，此詩所以勞使臣之來。甚協詩意。故春秋傳亦云，而外傳以為章使臣之勤。所謂使臣，雖叔孫之自稱，亦正合其本事也。但儀禮亦以為上下通用之樂。疑亦本為勞使臣而作，其後乃移以他用耳。】

皇皇者華【叶芳無反】，于彼原隰。駪駪【音莘】征夫，每懷靡及。【興也。皇皇，猶煌煌也。華，草木之華也。高平曰原，下濕曰隰。駪駪，眾多疾行之貌。征夫，使臣與其屬也。懷，思也。○此遣使臣之詩也。君之使臣，固欲其宣上德而達下情。而臣之受命，亦惟恐其無以副君之意也。故先王之遣使臣也，美其行道之勤，而述其心之所懷曰：彼煌煌之華，則于彼原隰矣。此駪駪然之征夫，則其所懷思，常若有所不及矣。蓋亦因以為戒。然其辭之婉而不迫如此。詩之忠厚亦可見矣。】○我馬維駒，六轡如濡。載馳載驅，周爰咨諏。【賦也。如濡，鮮澤也。周，徧。爰，於也。咨諏，訪問也。○使臣自以每懷靡及，故廣詢博訪，以補其不及，而盡其職也。程子曰：咨諏，使臣之大務。】○我馬維騏【音其】，六轡如絲【葉新齎反】。載馳載驅，周爰咨謀【叶莫悲反】。【○賦也。如絲，調忍也。謀，猶諏也。變文以協韻耳。下章放此。】○我馬維駱，六轡沃【鳥毒反】若。載馳載驅，周爰咨度【入聲】。【○賦也。沃若，猶如濡也。度，猶謀也。】○我馬維駰【音因】，六轡旣均。載馳載驅，周爰咨詢。【賦也。陰白雜毛曰駰。均，調也。詢，猶度也。】

S2皇皇者華五章章四句。【按序，以此詩為君遣使臣。春秋內外傳皆云，君敎使臣。其說已見前篇。儀禮亦見鹿鳴。疑亦本為遣使臣而作，其後乃移以他用也。然叔孫穆子所謂，君敎使臣曰：每懷靡及，諏謀度詢，必咨於周。敢不拜敎。可謂得詩之意矣。范氏曰：王者遣使於四方。敎之以咨諏善道，將以廣聰明也。夫臣欲助其君之德，必求賢以自助。故臣能從善，則可以善君矣。臣能聽諫，則可以諫君矣。未有不自治，而能正君者也。】

常棣之華，鄂【五各反】不韡韡【音偉】。凡今之人，莫如兄弟【待禮反興也。常棣，棣也。子如櫻桃可食。鄂，鄂然外見之貌。不，猶豈不也。韡韡，光明貌。此燕兄弟之樂歌。故言常棣之華，則其鄂然，而外見者，豈不韡韡乎。凡今之人，則豈有如兄弟者乎。】○死喪之威，兄弟孔懷【叶胡威反】。原隰裒矣【薄侯反】，兄弟求矣。【賦也。威，畏。懷，思。裒，聚也。○言死喪之禍，他人所畏惡。惟兄弟為相恤耳。至於積尸裒聚於原野之閒，亦惟兄弟為相求也。此詩蓋周公旣誅管蔡而作。故此章以下，專以死喪急難鬥鬩之事為言。其志切其情哀。乃處兄弟之變，如孟子所謂其兄關弓而射之，則己埀涕泣而道之者。序以為，閔管蔡之失道者，得之。而又以為文武之詩，則誤矣。大抵舊說詩之時世，皆不足信。舉此自相矛盾者，以見其一端，後不能悉辨也。】○脊【音積】令【音零】在原，兄弟急難【葉泥浴反】。每有良朋，況也永歎【音灘。叶他涓反】。【○興也。脊令，雝渠。水鳥也。況，發語詞。或曰：當作恍。○脊令飛則鳴，行則揺。有急難之意。故以起興而言。當此之時，雖有良朋，不過為之長嘆息而已。力或不能相及也。東萊呂氏曰：疏其所親，而親其所疏，此失其本心者也。故此詩反復言朋友之不如兄弟。蓋示之以親疏之分，使之反循其本也。本心旣得，則由親及疏，秩然有序，兄弟之親旣篤，朋友之義亦敦矣。初非薄於朋友也。苟雜施而不孫，雖曰厚於朋友，如無源之水。朝滿夕除。胡可保哉。或曰：人之在難，朋友亦可以坐視與。曰：每有良朋，況也永歎，則非不憂憫。但視兄弟急難，為有差等耳。詩人之詞，容有抑揚。然常棣，周公作也。聖人之言，小大高下皆宜，而前後左右不相悖。】○兄弟鬩【許歷反】于牆，外禦其務【音侮】。每有良朋，烝【之承反】也無戎【葉而王反】。【○賦也。鬩，鬥狠也。御，禁也。烝，發語聲。戎，助也。○言兄弟設有不幸鬥狠於內，然有外侮，則同心禦之矣。雖有良朋，豈能有所助乎。富辰曰：兄弟雖有小忿不廢懿親。】○喪亂旣平，旣安且寧。雖有兄弟，不如友生【叶桑經反】。【○賦也。上章，言患難之時，兄弟相救，非朋友可比。此章遂言安寧之後，乃有視兄弟不如友生者。悖理之甚也。】○儐【賓胤反】爾籩豆，飲酒之飫【於慮反】，兄弟旣具，和樂【音洛】且孺。【賦也。儐，陳。飫，饜。具，倶也。孺，小兒之慕父母也。○言陳籩豆以醉飽，而兄弟有不具焉，則無與共享其樂矣。】○妻子好【去聲】合，如鼓瑟琴。兄弟旣翕【音吸】，和樂且湛【音耽。叶持林反】。【○賦也。翕，合也。○言妻子好合，如琴瑟之和，而兄弟有不合焉，則無以久其樂矣。】○宜爾室家【叶古胡反】，樂爾妻帑【音奴】。是究是圖，亶其然乎。【賦也。帑，子。究，窮。圖，謀。亶，信也。○宜爾室家者，兄弟具而後樂且孺也。樂爾妻帑者，兄弟翕而後樂且湛也。兄弟於人，其重如此。試以是究而圖之，豈不信其然乎。東萊呂氏曰：告人以兄弟之當親，未有不以為然者也。苟非是究是圖，實從事於此，則亦未有誠知其然者也。不誠知其然，則所知者特其名而已矣。凡學蓋莫不然。】

S2常棣八章章四句。【此詩首章，略言至親莫如兄弟之意。次章乃以意外不測之事言之，以明兄弟之情。其切如此。三章但言急難，則淺於死喪矣。至於四章，則又以其情義之甚薄，而猶有所不能已者言之。其序若曰。不待死喪，然後相救。但有急難，便當相助。言又不幸，而至於或有小忿，猶必共禦外侮。其所以言之者，雖若益輕以約，而所以著夫兄弟之義者，益深且切矣。至於五章，遂言安寧之後，乃謂兄弟不如友生，則是至親反為路人，而人道或幾乎息矣。故下兩章，乃復極言兄弟之恩，異形同氣。死生苦樂，無適而不相須之意。卒章又申告之，使反複窮極而驗其信然。可謂，委曲漸次說盡人情矣。讀者宜深味之。】

伐木丁丁【音爭】，鳥鳴嚶嚶【音鶯】。出自幽谷，遷于喬木。嚶其鳴矣，求其友聲。相【去聲】彼鳥矣，猶求友聲。矧伊人矣，不求友生【叶桑經反】。神之聽之，終和且平。【興也。丁丁，伐木聲。嚶嚶，鳥聲之和也。幽，深。遷，升。喬，高。相，視。矧，況也。○此燕朋友故舊之樂歌。故以伐木之丁丁，興鳥鳴之嚶嚶，而言鳥之求友，遂以鳥之求友，喩人之不可無友也。人能篤朋友之好，則神之聽之，終和且平矣。】○伐木許許【音虎】，釃【音師】酒有藇【音序】。旣有肥羜【音苧】，以速諸父。寧適不來，微我弗顧【叶居五反】。於【音烏】粲灑【去聲】埽【去聲。叶蘇吼反】，陳饋八簋【葉已有反】。旣有肥牡，以速諸舅。寧適不來，微我有咎。【興也。許許，眾人共力之聲。淮南子曰：舉大木者呼邪許。蓋舉重勸力之歌也。釃酒者，或以筐或以草，泲之而去其糟也。禮所謂，縮酌用茅是也。藇，美貌。羜，未成羊也。速，召也。諸父，朋友之同姓而尊者也。微，無。顧，念也。於，嘆辭。粲，鮮明貌。八簋，器之盛也。諸舅，朋友之異姓而尊者也。先諸父而後諸舅者，親疏之殺也。咎，過也。○言具酒食，以樂朋友如此。寧使彼適有故而不來，而無使我恩意之不至也。孔子曰：所求乎朋友，先施之未能也。此可謂能先施矣。】○伐木於阪【叶孚臠反】，釃酒有衍，籩豆有踐【上聲】，兄弟無遠。民之失德，乾餱【音侯】以愆【葉起淺反】。有酒湑【上聲】我，無酒酤【音古】我。坎坎鼓我，蹲蹲【音存】舞我。迨【音待】我暇【叶後五反】矣，飲此湑矣。【興也。】愆【，多也。踐，陳列貌。兄弟，朋友之同儕者。無遠，皆在也。先諸舅而後兄弟者，尊卑之等也。乾餱，食之薄者也。愆，過也。湑，亦釃也。酤，買也。坎坎，擊鼓聲。蹲蹲，舞貌。迨，及也。○言人之所以至於失朋友之義者，非必有大故。或但以乾餱之薄，不以分人，而至於有愆耳。故我於朋友，不計有無。但及閒暇，則飲酒以相樂也。】

S2伐木三章章十二句。【劉氏曰：此詩每章首，輒云伐木。凡三云伐木，故知當為三章。舊作六章誤矣。今從其說正之。】

天保定爾，亦孔之固。俾爾單【音丹】厚，何福不除【去聲】。俾爾多益，以莫不庶。【賦也。保，安也。爾，指君也。固，堅。單，盡也。除，除舊而生新也。庶，眾也。○人君以鹿鳴以下五詩燕其臣。臣受賜者，歌此詩以答其君。言天之安定我君，使之獲福如此也。】○天保定爾，俾爾戩【音剪】谷，罄無不宜，受天百祿。降爾遐福，維日不足。【賦也。聞人氏曰：戩，與剪同。盡也。穀，善也。盡善云者，猶其曰單厚多益也。罄，盡。遐，遠也。爾有以受天之祿矣，而又降爾以福。言天人之際，交相與也。書所謂，昭受上帝。天其申命用休。語意正如此。】○天保定爾，以莫不興。如山如阜，如岡如陵，如川之方至，以莫不增。【賦也。興，盛也。高平曰陸，大陸曰阜，大阜曰陵。皆高大之意。川之方至，言其盛長之未可量也。】○吉蠲【音娟】為饎【音幟】，是用孝享【叶虛良反】。禴【音藥】祠烝嘗，于公先王。君曰卜爾，萬壽無疆。【賦也。吉，言諏日擇士之善。蠲，言齊戒滌濯之潔。饎，酒食也。享，獻也。宗廟之祭，春曰祠，夏曰禴，秋曰嘗，冬曰烝。公，先公也。謂后稷以下至公叔祖類也。先王，大王以下也。君，通謂先公先王也。卜，猶期也。此尸傳神意，以嘏主人之詞。文王時，周未有曰先王者。此必武王以後所作也。】○神之吊【音的】矣，詒【音怡】爾多福【叶筆力反】。民之質矣，日用飲食，群黎百姓，徧為爾德。【賦也。弔，至也。神之至矣，猶言祖考來格也。詒，遺。質，實也。言其質實無偽，日用飲食而已。群，眾也。黎，黑也。猶秦言黔首也。百姓，庶民也。為爾德者，言則而象之。猶助爾而為德也。】○如月之恆，如日之升，如南山之壽，不騫【音牽】不崩，如松柏之茂，無不爾或承。【賦也。恒，弦。升，出也。月上弦而就盈。日始出而就明。騫，虧也。承，繼也。言舊葉將落，而新葉已生，相繼而長茂也。】

S2天保六章章六句

采薇採薇，薇亦作【葉則故反】止。曰歸曰歸，歲亦莫【音暮】止。靡室靡家【叶古乎反】，獫【音險】狁【音允】之故。不遑啟居，獫狁之故。【興也。薇，菜名。作，生出地也。莫，晩。靡，無也。獫狁，北狄也。遑，暇。啟，跪也。○此遣戍役之詩。以其出戍之時，采薇以食，而念歸期之遠也。故為其自言，而以采薇起興曰：采薇采薇，則薇亦作止矣。曰歸曰歸，則歲亦莫止矣。然凡此所以使我舍其室家，而不暇啟居者，非上之人故為是以苦我也。直以獫狁侵凌之故，有所不得已而然耳。蓋敘其勤苦悲傷之情，而又風以義也。程子曰：毒民不由其上，則人懷敵愾之心矣。又曰：古者戍役，兩朞而還。今年春莫行，明年夏代者至。復留備秋至。過十一月而歸。又明年中春至。春莫遣次戍者。每秋與冬初，兩番戍者皆在疆圉。如今之防秋也。】○采薇採薇，薇亦柔止。曰歸曰歸，心亦憂止。憂心烈烈，載飢載渴【葉臣烈反】。我戍未定，靡使歸聘。【興也。柔，始生而弱也。烈烈，憂貌。載，則也。定，止。聘，問也。○言戍人念歸期之遠，而憂勞之甚。然戍事未已，則無人可使歸而問其室家之安否也。】○采薇采薇，薇亦剛止。曰歸曰歸，歲亦陽止。王事靡盬，不遑啟處。憂心孔疚【叶訖力反】，我行不來【葉六直反】。【○興也。剛，旣成而剛也。陽，十月也。時純陰，用事嫌於無陽。故名之曰陽月也。孔，甚。疚，病也。來，歸也。此見士之竭力致死，無還心也。】○彼爾維何，維常之華【叶芳無反】。彼路斯何，君子之車【叶尺奢反】。戎車旣駕，四牡業業。豈敢定居，一月三捷。【興也。爾，華盛貌。常，常棣也。路，戎車也。君子，謂將帥也。業業，壯也。捷，勝也。○彼爾然而盛者，常棣之華也。彼路車者，君子之車也。戎車旣駕，而四牡盛矣，則何敢以定居乎。庶乎一月之閒，三戰而三捷爾。】○駕彼四牡，四牡騤騤【求龜反】。君子所依，小人所腓【音肥】。四牡翼翼，象弭【音米】魚服【叶蒲北反】。豈不日戒【叶訖力反】，獫狁孔棘。【賦也。騤騤，強也。依，猶乘也。腓，猶芘也。程子曰：腓，隨動也。如足之腓，足動則隨而動也。翼翼，行列整治之狀。象弭，以象骨飾弓弰也。魚，獸名。似豬。東海有之。其皮背上斑文，腹下純青，可為弓鞬矢服也。戒，警。棘，急也。○言戎車者，將帥之所依乘，戍役之所芘倚。且其行列整治，而器械精好如此。豈不日相警戒乎。獫狁之難甚急。誠不可以忘備也。】○昔我往矣，楊柳依依。今我來思，雨【去聲】雪霏霏【芳菲反】。行道遲遲，載渴載飢。我心傷悲，莫知我哀【叶於希反】。【○賦也。楊柳，蒲柳也。霏霏，雪甚貌。遲遲，長遠也。○此章又設為役人，預自道其歸時之事，以見其勤勞之甚也。程子曰：此皆極道其勞苦憂傷之情也。上能察其情，則雖勞而不怨，雖憂而能勵矣。范氏曰：予於采薇，見先王以人道使人。後世則牛羊而已矣。】

S2采薇六章章八句

我出我車，于彼牧【叶莫狄反】矣。自天子所，謂我來【葉六直反】矣。召彼僕夫，謂之載【叶節力反】矣。王事多難【去聲】，維其棘矣。【賦也。牧，郊外也。自，從也。天子，周王也。僕夫，御夫也。○此勞還率之詩。追言其始受命出征之時。出車於郊外，而語其人曰：我受命於天子之所而來。於是乎召僕夫，使之載其車以行，而戒之曰：王事多難，是行也不可以緩矣。】○我出我車，于彼郊【音高】矣。設此旐【音兆】矣，建彼旄【音毛】矣。彼旟【音余】旐斯，胡不旆旆【叶蒲寐反】。憂心悄悄，僕夫況瘁【音悴】。【○賦也。郊在牧內。蓋前軍已至牧，而後軍猶在郊也。設，陳也。龜蛇曰旐。建，立也。旄，注旄於旗乾之首也。鳥隼曰旟。鳥隼龜蛇，曲禮所謂，前朱雀而後玄武也。楊氏曰：師行之法，四方之星，各隨其方，以為左右前後。進退有度，各司其局，則士無失伍離次矣。旆旆，飛揚之貌。悄悄，憂貌。況，茲也。或云，當作恍。○言出車在郊，建設旗幟。彼旗幟者，豈不旆旆而飛揚乎。但將帥方以任大責重為憂。而僕夫亦為之恐懼，而憔悴耳。東萊呂氏曰：古者出師，以喪禮處之。命下之日，士皆泣涕。夫子之言行三軍，亦曰臨事而懼。皆此意也。】○王命南仲，往城于方。出車彭彭【葉鋪郎反】，旂旐央央。天子命我，城彼朔方。赫赫南仲，獫狁于襄。【賦也。王，周王也。南仲，此時大將也。方，朔方，今靈夏等州之地。彭彭，眾盛貌。交龍為旂。此所謂左青龍也。央央，鮮明也。赫赫，威名光顯也。襄，除也。或曰：上也。與懷山襄陵之襄同。言勝之也。○東萊呂氏曰：大將傳天子之命，以令軍眾。於是車馬眾盛，旂旐鮮明，威靈氣焰，赫然動人矣。兵事以哀敬為本，而所尚則威。二章之戒懼，三章之奮揚，並行而不相悖也。程子曰：城朔方，而獫狁之難除，御戎狄之道。守備為本，不以攻戰為先也。】○昔我往矣，黍稷方華【叶芳無反】。今我來思，雨雪載塗。王事多難，不遑啟居。豈不懷歸，畏此簡書。【賦也。華，盛也。塗，凍釋而泥塗也。簡書，戒命也。鄰國有急，則以簡書相戒命也。或曰：簡書，策命臨遣之詞也。○此言其旣歸在塗，而本其往時所見，與今還時所遭，以見其出之久也。東萊呂氏曰：采薇之所謂往，遣戍時也。此詩之所謂往，在道時也。採薇之所謂來，戍畢時也。此詩之所謂來，歸而在道時也。】○喓喓【音腰】草蟲，趯趯【音剔】阜螽。未見君子，憂心忡忡【音充】。旣見君子，我心則降【音杭。叶胡攻反】。赫赫南仲，薄伐西戎。【賦也。此言將帥之出征也。其室家感時物之變而念之。以為未見而憂之如此。必旣見然後心可降耳。然此南仲今何在乎。方往伐西戎而未歸也。豈旣卻獫狁，而還師以伐昆夷也與。薄之為言，聊也。蓋不勞餘力矣。】○春日遲遲，卉【音諱】木萋萋【音妻】。倉庚喈喈【音皆。叶居奚反】，采蘩祁祁。執訊【音信】獲醜，薄言還【音旋】歸。赫赫南仲，獫狁于夷。【賦也。卉，草也。萋萋，盛貌。倉庚，黃鸝也。喈喈，聲之和也。訊，其魁，首當訊問者也。醜，徒眾也。夷，平也。○歐陽氏曰：述其歸時。春日暄妍，草木榮茂，而禽鳥和鳴。於此之時，執訊獲醜而歸。豈不樂哉。鄭氏曰：此詩亦伐西戎。獨言平獫狁者，獫狁大。故以為始以為終。】

S2出車六章章八句

有杕【音第】之杜，有睆【音莞】其實。王事靡盬，繼嗣我日。日月陽止，女心傷止。征夫遑止。【賦也。睆，實貌。嗣，續也。陽，十月也。遑，暇也。○此勞還役之詩。故追述其未還之時。室家感於時物之變，而思之曰：特生之杜，有睆其實，則秋冬之交矣。而征夫以王事出，乃以日繼日，而無休息之期。至於十月，可以歸，而猶不至。故女心悲傷而曰：征夫亦可以暇矣。曷為而不歸哉。或曰：興也。下章仿此。】○有杕之杜，其葉萋萋。王事靡盬，我心傷悲。卉木萋止，女心悲止。征夫歸止。【賦也。萋萋，盛貌。春將暮之時也。歸止，可以歸也。】○陟彼北山，言采其杞。王事靡盬，憂我父母【葉滿有反】。檀車幝幝【音闡】，四牡痯痯【音管。叶古轉反】。征夫不遠。【賦也。檀，木堅。宜為車。幝幝，敝貌。痯痯，罷貌。○登山采杞，則春已暮，而杞可食矣。蓋托以望其君子。而念其以王事詒父母之憂也。然檀車之堅而敝矣，四牡之壯而罷矣，則征夫之歸，亦不遠矣。】○匪載匪來【葉六直反】，憂心孔疚【叶訖力反】。期逝不至【葉朱力反】，而多為恤。卜筮偕【葉舉里反】止，會言近【叶渠紀反】止。征夫邇止。【賦也。載，裝。疚，病。逝，往。恤，憂。偕，倶。會，合也。○言征夫不裝載而來歸。固已使我念之而甚病矣。況歸期已過，而猶不至，則使我多為憂恤。宜如何哉。故且卜且筮。相襲倶作，合言於繇，而皆曰近矣，則征夫其亦邇而將至矣。范氏曰：以卜筮終之。言思之切，而無所不為也。】

S2杕杜四章章七句。【鄭氏曰：遣將帥及戍役，同歌同時。欲其同心也。反而勞之，異歌異日。殊尊卑也。記曰：賜君子小人不同日。此其義也。王氏曰：出而用兵，則均服同食。一眾心也。入而振旅，則殊尊卑，辨貴賤。定眾志也。范氏曰：出車勞率。故美其功。杕杜勞眾。故極其情。先王以己之心為人之心。故能曲盡其情，使民忘其死，以忠於上也。】

S2南陔。【此笙之詩也。有聲無詞。舊在魚麗之後。以儀禮考之，其篇次當在此。今正之。說見華黍。】

S3鹿鳴之什十篇。一篇無辭。凡四十六章。二百九十七句

S2白華之什二之二。【毛公以南陔以下三篇無辭，故升魚麗以足鹿鳴什數，而附笙詩三篇於其後。因以南有嘉魚，為次什之首。今悉依儀禮正之。】

S2白華。【笙詩也。說見上下篇。】

S2華黍。【亦笙詩也。鄉飲酒禮鼓瑟而歌鹿鳴四牡皇皇者華。然後笙入堂下，磬南北面立，樂南陔白華華黍。燕禮亦鼓瑟而歌鹿鳴四牡皇華。然後笙入立于縣中。奏南陔白華華黍。南陔以下，今無以考其名篇之義。然曰笙，曰樂，曰奏，而不言歌，則有聲而無詞明矣。所以知其篇第在此者，意古經篇題之下，必有譜焉。如投壺魯鼓，薛鼓之節而亡之耳。】

魚麗【音離】于罶【音柳。與酒葉】，鱨【音常】鯊【音沙。叶蘇何反】。君子有酒，旨且多。【興也。麗，曆也。罶，以曲薄為笱，而承梁之空者也。鱨，揚也。今黃頬魚是也。似燕頭，魚身形厚而長大，頬骨正黃，魚之大而有力解飛者。鯊，鮀也。魚狹而小。常張口吹沙。故又名吹沙。君子，指主人。旨且多，旨而又多也。○此燕饗通用之樂歌。卽燕饗所薦之羞，而極道其美且多。見主人禮意之勤，以優賓也。或曰：賦也。下二章放此。】○魚麗于罶，魴鱧【音禮】。君子有酒，多且旨。【興也。鱧，鮦也。又曰：鯇也。】○魚麗于罶，鰋【音偃】鯉。君子有酒，旨且有【叶羽已反】。【○興也。鰋，占也。有，猶多也。】○物其多矣，維其嘉【叶居何反】矣。【賦也。】○物其旨矣，維其偕【葉舉里反】矣。【賦也。】○物其有【叶羽已反】矣，維其時【葉上紙反】矣。【賦也。蘇氏曰：多則患其不嘉。旨則患其不齊。有則患其不時。今多而能嘉。旨而能齊。有而能時。言曲全也。】

S2魚麗六章三章章四句三章章二句。【按儀禮鄉飲酒及燕禮，前樂旣畢，皆閒歌魚麗，笙由庚，歌南有嘉魚，笙崇丘，歌南山有臺，笙由儀。閒，代也。言一歌一吹也。然則此六者，蓋一時之詩，而皆為燕饗賓客上下通用之樂。毛公分魚麗以足前什。而說者不察，遂分魚麗以上，為文武詩，嘉魚以下為成王詩。其失甚矣。】

S2由庚。【此亦笙詩。說見魚麗。】

南有嘉魚，烝然罩罩【音笊】。君子有酒，嘉賓式燕以樂【音洛。葉五敎反】。【○興也。南，謂江漢之閒。嘉魚，鯉質鱒鯽肌，出沔南之丙穴。烝然，發語聲也。罩，篧也。編細竹以罩魚者也。重言罩罩，非一之詞也。○此又燕饗通用之樂。故其辭曰：南有嘉魚，則必烝然而罩罩之矣。君子有酒，則必與嘉賓共之，而式燕以樂矣。此亦因所薦之物，而道達主人樂賓之意也。】○南有嘉魚，烝然汕汕【音訕】。君子有酒，嘉賓式燕以衎【音看】。【○興也。汕，樔也。以薄汕魚也。衎，樂也。】○南有樛【音鳩】木，甘瓠【音護】纍【音雷】之。君子有酒，嘉賓式燕綏之。【興也。○東萊呂氏曰：瓠有甘有苦。甘瓠則可食者也。樛木下埀而美實纍之。固結而不可解也。愚謂，此興之取義者。似比而實興也。】○翩翩者鵻【之誰反】，烝然來【葉六直反】思。君子有酒，嘉賓式燕又【叶夷昔反】思。【興也。此興之全不取義者也。思，語辭也。又旣燕而又燕，以見其至誠有加而無已也。或曰：又思，言其又思念而不忘也。】

S2南有嘉魚四章章四句。【說見魚麗。】

S2崇丘。【說見魚麗。】

南山有臺【葉田飴反】，北山有萊【葉陵之反】。樂【音洛】只【音紙】君子，邦家之基。樂只君子，萬壽無期。【興也。臺，夫須。卽莎草也。萊，草名。葉香可食者也。君子指賓客也。○此亦燕饗通用之樂。故其辭曰：南山則有臺矣，北山則有萊矣。樂只君子，則邦家之基矣。樂只君子，則萬壽無期矣。所以道達主人尊賓之意，美其德而祝其壽也。】○南山有桑，北山有楊。樂只君子，邦家之光。樂只君子，萬壽無疆。【興也。】○南山有杞，北山有李。樂只君子，民之父母【葉滿彼反】。樂只君子，德音不已。【興也。杞，樹，如樗。一名狗骨。】○南山有栲【音考。叶音口】，北山有杻【音紐】。樂只君子，遐不眉壽【叶直酉反】。樂只君子，德音是茂【叶莫口反】。【○興也。栲，山樗。杻，檍也。遐，何通。眉壽，秀眉也。】○南山有枸【音矩】，北山有楰【音庾】。樂只君子，遐不黃耇【音苟。叶果五反】。樂只君子，保艾【五蓋反】爾後【葉下五反】。【○興也。枸，枳枸。樹高大，似白楊有子，著枝端。大如指。長數寸，啖之甘美如飴。八月熟。亦名木蜜。楰，鼠梓。樹葉木理如楸。亦名苦楸。黃，老人髪復黃也。耇，老人面凍梨色，如浮垢也。保，安。艾，養也。】

S2南山有臺五章章六句。【說見魚麗。】

S2由儀。【說見魚麗。】

蓼【音六】彼蕭斯，零露湑【上聲】兮。旣見君子，我心寫【葉想羽反】兮。燕笑語兮，是以有譽處兮。【興也。蓼，長大貌。蕭，蒿也。湑，湑然，蕭上露貌。君子，指諸侯也。寫，輸寫也。燕，謂燕飲。譽，善聲也。處，安樂也。蘇氏曰：譽，豫通。凡詩之譽，皆言樂也。亦通。○諸侯朝於天子，天子與之燕，以示慈惠。故歌此詩。言蓼彼蕭斯，則零露湑然矣。旣見君子，則我心輸寫，而無留恨矣。是以燕笑語而有譽處也。其曰旣見，蓋於其初燕而歌之也。】○蓼彼蕭斯，零露瀼瀼【音攘】。旣見君子，為龍為光。其德不爽【葉師莊反】，壽考不忘。【興也。瀼瀼，露蕃貌。龍，寵也。為龍為光，喜其德之詞也。爽，差也。其德不爽，則壽考不忘矣。褒美而祝頌之，又因以勸戒之也。】○蓼彼蕭斯，零露泥泥【音你】。旣見君子，孔燕豈弟。宜兄宜弟，令德壽豈【音愷。葉去禮反】。【○興也。泥泥，露濡貌。孔，甚。豈，樂。弟，易也。宜兄宜弟，猶曰宜其家人。蓋諸侯繼世而立。多疑忌其兄弟。如晉詛無畜群公子，秦針懼選之類。故以宜兄宜弟美之。亦所以警戒之也。壽豈，壽而且樂也。】○蓼彼蕭斯，零露濃濃【音農】。旣見君子，鞗【音條】革沖衝【音蟲】。和鸞雝雝，萬福攸同。【興也。濃濃，厚貌。鞗，轡也。革，轡首也。馬轡所把之外，有餘而埀者也。沖沖，埀貌。和鸞，皆鈴也。在軾曰和，在鑣曰鸞。皆諸侯車馬之飾也。庭燎，亦以君子目諸侯，而稱其鸞旂之美，正此類也。攸，所。同，聚也。】

S2蓼蕭四章章六句

湛湛【上聲】露斯，匪陽不晞【音希】。厭厭【平聲】夜飲，不醉無歸。【興也。湛湛，露盛貌。陽，日。晞，乾也。厭厭，安也，亦久也，足也。夜飲，私燕也。燕禮，宵則兩階及庭門，皆設大燭焉。○此亦天子燕諸侯之詩。言湛湛露斯，非日則不晞。以興厭厭夜飲。不醉則不歸。蓋於其夜飲之終，而歌之也。】○湛湛露斯，在彼豐草。厭厭夜飲，在宗載考。【興也。豐，茂也。夜飲必於宗室。蓋路寢之屬也。考，成也。】○湛湛露斯，在彼杞棘。顯允君子，莫不令德。【興也。顯，明。允，信也。君子，指諸侯為賓者也。令，善也。令德，謂其飲多而不亂，德足以將之也。】○其桐其椅【音醫】，其實離離。豈弟君子，莫不令儀。【興也。離離，埀也。令儀，言醉而不喪其威儀也。】

S2湛露四章章四句。【春秋傳寗武子曰：諸侯朝正於王，王宴樂之。於是賦湛露。曾氏曰：前兩章言厭厭夜飲，後兩章言令德令儀。雖過三爵，亦可謂不繼以淫矣。】

S3白華之什十篇五篇無辭。凡二十三章一百四句。
